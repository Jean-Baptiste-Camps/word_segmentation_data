
PATROLOGIAE TOMUS CXXXI.

REMIGIUS MONACH. S. GERM. ANTISS. / B. NOTKERUS BALBULUS, S. GALLI MONACHUS / IOANNES IX / BENEDICTUS Iu / SERGIUS III / ANASTASIUS III / PONTIFICES ROMANI / FULCO RHEMENSIS / RICULFUS SUESSIONENSIS / MANCIO CATALAUNENSIS / HATTO MOGUNTINUS / EPISCOPI / MARTINIANUS MONACHUS.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR

PATROLOGIAE TOMUS CXXXI.


REMIGIUS MONACH. S. GERM. ANTISS.;



B. NOTKERUS BALBULUS, S. GALLI MONACHUS;



IOANNES IX,



BENEDICTUS Iu,



SERGIUS III,



ANASTASIUS III,



PONTIFICES ROMANI;



FULCO RHEMENSIS,



RICULFUS SUESSIONENSIS,



MANCIO CATALAUNENSIS,



HATTO MOGUNTINUS,



EPISCOPI;



MARTINIANUS MONACHUS.



TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume title page
SAECULUM X.

REMIGII MONACHI S. GERMANI ANTISSIODORENSIS,



BEATI NOTKERI BALBULI S. GALLI MONACHI,



OPERA OMNIA,

IUXTA EDITIONES MELIORIS NOTAE NUNC PRIMUM IN UNUM COLLECTA. ACCEDUNT

IOANNIS IX,



BENEDICTI Iu,



SERGII III,



ANASTASII III,

PONTIFICUM ROMANORUM,

EPISTOLAE ET PRIuILEGIA.

INTERMISCENTUR

FULCONIS ARCHIEPISCOPI RHEMENSIS,



RICULFI SUESSIONENSIS,



MANCIONIS CATALAUNENSIS,



HATTONIS MOGUNTINI,



EPISCOPORUM,



MARTINIANI MONACHI,



Scripta uel scriptorum fragmenta que exstant.

ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


ELENCHUS AUCTORUM ET OPERUM QUI IN HOC TOMO CXXXI CONTINENTUR.


FULCO ARCHIEPISCOPUS RHEMENSIS.
Epistole. 	Col. 9



RICULFUS SUESSIONENSIS EPISCOPUS.
Statuta. 	15



MANCIO CATALAUNENSIS EPISCOPUS.
Epistola ad Fulconem Rhemensem. 	23



MARTINIANUS MONACHUS.
Prologus in libros morales. 	26



IOANNES PAPA IX.
Epistole et priuilegia. 	28
Canon de electione pape. 	38
Prelocutio in concilio Rauennate. 	40



BENEDICTUS PAPA Iu.
Epistole et priuilegia. 	40



REMIGIUS MONACHUS S. GERMANI ANTISSIODORENSIS.
Operum pars prima.---Exegetica. 	
Commentarius in Genesin. 	52
Enarrationes in psalmos. 	134
Operum pars secunda.---Miscellanea. 	
Tractatus de dedicatione ecclesie. 	845
Homilie XII. 	
De musica. 	932
Appendix ad Remigium. 	
Epistole due R. ad D. 	963



SERGIUS PAPA III.
Epistole et priuilegia. 	971



B. NOTKERUS BALBULUS S. GALLI MONACHUS.
Liber de interpretibus diuinarum Scripturarum. 	993
Liber Sequentiarum. 	1003
Martyrologium. 	1026
Epistola ad Ruodpertum. 	1163
Formule. 	1164
De musica. 	1170



HATTO MOGUNTINUS ARCHIEPISCOPUS.
Epistola ad Ioannem IX papam. 	1179



ANASTASIUS III PONTIFEX ROMANUS.
Priuilegia duo. 	1183
Epitaphium. 	1186





Main uolume text





ANNO DOMINI DCCCC.
FULCO ARCHIEPISCOPUS RHEMENSIS.





NOTITIA HISTORICA.


 Fulconis initia Flodoardus paucis attigit; ualde nobilem nichilominus eum memorat, et palatinis officiis assuetum, affinem quoque Guidonis et Lamberti Spoletanorum ducum, quos ad imperatores euehere conati sunt summi pontifices. Ex canonico S. Audomari factus est monachus in abbatia S. Bertini, cuius anno 877 abbas electus est. Hincmaro fatis functo, assumptus est a clero simul et populo in archiepiscopum Rhemensem anno 883, et consecratus, ineunte mense Martio. Cum autem Hildeboldus Suessionensis episcopus, ceterique metropoleos suffraganei id factum non exspectato uisitatoris aduentu quererentur, excusatorias hac de re iis litteras scripserunt Rhemi, quibus electionem non esse factam ante uisitatoris aduentum significabant. Fulco post consecrationem suam fidei sue tenorem Marino pape delegans, inquit Flodoardus, pallium ab eo antecessorum suorum de more suscepit; cui etiam litteras misit pro concedendo debito Rhemensis Ecclesie  priuilegio atque pro commendatione regis Carlomanni, in quibus se significat ab eodem papa dudum fuisse cognitum tempore Ioannis pape, quando cum Carolo imperatore idem Fulco fuerat Rome. Irruentibus hinc inde barbaris, urbem Rhemorum nouo circumdedit muro, ueteri prius ab Ebone in maioris basilice structuram impenso; ecclesiamque S. Dionysii, quod munimento obesset, paulo post funditus euertit; quedam etiam castella a fundamentis erexit, Altimontem scilicet in Dulcomensi pago, et aliud apud Sparnacum, quod Odo rex, quia desciuerat ab eo propter euectionem Caroli Simplicis, subuertit, quo Normannis resisteret. Urbe nouis propugnaculis firmata, corpus B. Remigii ex Orbacensi monasterio, in quod e Sparnaco delatum fuerat, idem antistes anno sui presulatus primo Durocortorum reuexit per Culmiciacum, assistentibus cepiscopis et clero. Per idem quoque tempus corporis partem beati maryris Nicasii, simul cum corpore beate sororis Eutropie, ab ecclesia B. Agricole in  urbem recens muris uallatam transtulit, retroque post altare Dei Genitricis Marie iuxta B. Callisti pape pignora que non ita pridem ob paganorum infestationem, illata fuerant, recondidit. Anno 884, audita Adriani III ad summum pontificatum prouectione, litteris eum uisitare studuit, congaudens ipsius honori, et se Romam petere uelle significat si Deo pacem tribuente ualuerit: rogat interim ut a Leone, Benedicto et Nicolao pontificibus concessa Rhemensi Ecclesie priuilegia corroboret et augeat, Carlomannum regem iterum commendat, et Frotarium olim Burdigalensem, tunc Bituricensem archiepiscopum. Sublato e uiuis eodem anno Carlomanno, fratris eius natu minimi Caroli Simplicis tutelam sumpsit Fulco.

At tanta mox subiit rerum confusio, Normannis turmatim irruentibus in dieceses Rhemensem, Suessionensem ac Nouiomensem, ut Francorum proceres totius regni curam Carolo Crasso imperatori Fulconis  rogatu commiserint. Anno 887, uel forte 888,  XuI Kal. April. Dodilonem consecrauit episcopum Cameracensem, qui eius postea offensam incurrit, quod Balduino Flandrensium comiti faueret. Anno 888 subscripsit priuilegio immunitatis quod Lindbertus Moguntiensis episcopus concessit monasteriis Noue Corbeie et Herifordiensi. Anno 888, sublato imperatore, cum Odo, filius Roberti Fortis, rex Francorum salutatus esset, hunc sensim infenso animo regnantem uidet Fulco, ac tandem concilio apud Rhenos coacto anno 893, e solio disturbare adnisus est; unde eodem anno Carolum Simplicem coronauit in ecclesia sua metropolitana, u Kal. Februar. Eodem in concilio multa conquestus est contra Balduinum, Flandrie comitem, bonorum ecclesiasticorum inuasorem, quem, nisi resipisceret, anathemate perpetuo feriendum minitati sunt episcopi congregati. Eodem circiter tempore Mancionem consecrauit in episcopum Catalaunensem; qua de re reprehensus est a Formoso papa. Anno 890, prefuit synodo coacte  apud uangiones, et anno 892 transtulit reliquias S. Rigoberti in ecclesiam suam metropolitanam. Eodem anno 892 priuilegium obtinuerat a Formoso papa, ne reges, episcopi, aut quilibet Christianorum, sede Rhemensi uacante, in suam utilitatem conuerterent redditus Ecclesie Rhemensis; ut omnia futuro antistiti reseruarentur eligendo intra tempus statutum in canonibus, id est intra trium mensium spatium, ne diutius quam par esset metropolis destitueretur pastore. Anno 896, firmata pace Odonem inter et Carolum Simplicem, arcessitus est ad concilium Romanum, quod Stephanus uI papa indixerat in mensem Septembrem eiusdem anni; celebratum autem non fuisse nisi anno 897 censet Labbeus, et Marlotus synodum illam reiicit in annum 898. Fulco, qui ei interesse non poterat, misit ad eam Honoratum Bellouacensem, et Rodulfum Laudunensem, suffraganeos suos. Anno 898 et sequenti summum Francie cancellarium gerebat. Ab eo autem tempore adnotat  Mabilio noster cepisse archiepiscopos Rhemenses cancellarii officio fungi.

Accidit autem, inquit Flodoardus, ut abbatiam S. uedasti, quam Balduinus comes tenebat cum Atrebatensi castro, rex Carolus pro infidelitate Balduini ab eo auferret, atque Fulconi presuli eam concederet, Altimaro quodam comite abbatiam S. Medardi tenente: quam sibi uisum est opportunitatis gratia cum eodem comite commutare debere; quod et egit anno 900. Eodem forte anno, Fulco Carolum Simplicem, quem pauci, dum uiuebat Odo, pro rege habebant, iterum coronauit in urbe Rhemorum. Accepit itaque Fulco ab eodem Altimaro abbatiam S. Medardi, et dedit illi abbatiam S. uedasti, recepto per uim obsidionis a Balduino Atrebatensi castro. Cuius anxietatis dolore succensus tam Balduinus quam omnis eius comitatus, dum querunt qualiter se possint ulcisci, amicitiam cum eodem presule se fingunt resarcire, querentes ultionis locum, explorantesque quomodo a metatu suo ad regis colloquium stipatoribus uallatus  proficisci soleret. Quadam die dum paucis admodum  comitatus regis peteret alloquium, eum in uia, duce quodam Wincmaro, aggredientes intercipiunt. Et quidem primum quasi de amicitia et recuperatione Balduini affantur, demum uero improuisum lanceis impetunt, prosternunt ac perimunt Xu Kalendas Iul. Quidam uero suorum sese ob nimium eius amorem super ipsum prosternentes, pariter cum eo transfixi et interempti sunt. Ceteri qui superfluere his qui ad hospitalia remanserant, hec maxima sui doloris nuntia portant. Qui rei nouitate perculsi, armisque muniti, percussores episcopi conantur ultione adoriri. Quibus minime repertis, corpus exanime immensis eiulantes plangoribus leuant, et cum ingenti suorum omnium luctu Rhemensem ad urbem deferunt. Ibi tandem lotum et dignis exsequiis honoratum decenti est sepulture mandatum. Cuius antistitis hoc habetur epitaphium:

Hoc tumulo magni Fulconis membra teguntur
   Rhemorum sedis presulis egregii;
Germine nobilium quem Francia protulit ortum
    Aulaque de scholis sumpsit et excoluit.
Hinc Deus assumptum statuit uirtute probatum
   Ecclesie speculum, pontificemque pium;
Septenos denosque simul cui prefuit annos,
   Tres menses, denos insuper atque dies.
Auxit episcopium superaddeus plurima rerum
   Urbis et istius menia restituit.
Orbis honor, patrie tutor, pietatis amator,
   Pro studio pacis, confoditur iaculis.
Septenum denumque diem iam mensis agebat
   Iunius, et dira morte peremptus abit.
Cui Matris Domini, pariter quoque presulis almi
   Remigii pietas obtineat requiem.

Fulco indignatus erat Carolo Simplici quod ille fedus cum Normannis pepigisset, eumque episcopali licentia per litteras quas Flodoardus retulit uerbis asperioribus increparat, quo regis animum altius hec penetrarent. De litteris illis lege Riuetem nostrum Hist. litter Franc., tom. u, p. 692. Scripsisse etiam creditur ad Alfredum regem West-Saxonum;  qua de re lege Bollandianos Iul. tom. I,  pag. 651. Multa quoque bona in hac sede Rhemensi, ait Flodoardus, presul hic operatus est; nam et episcopium rebus impetratis pluribus, tam monasterio Auennaco quam nonnullis aliis a regibus ac diuersis personis obtentis possessionibus amplificauit, atque diuersis muneribus et ornamentis hanc Rhemensem ecclesiam decorauit. Eius tempore, anno, ut coniectat Mabilio, 893, reliquie S. Gibriani e pago Catalaunensi in basilicam S. Remigii translate sunt. Prefatus denique presul sollicitus circa Dei cultum et ordinem ecclesiasticum, amore quoque sapientie feruens, suas scholas Rhemis, canonicorum scilicet loci, atque ruralium clericorum, iam pene delapsas restituit; et euocato Remigio Antissiodorense magistro, liberalium artium studiis adolescentes clericos exerceri fecit, ipseque cum eis lectioni ac meditationi sapientie operam dedit. Sed et Hucbaldum S. Amandi monachum, uirum quoque disciplinis sophicis nobiliter eruditum, accersiuit, et ecclesiam  Rhemensem preclaris illustrauit doctrinis. Harum autem scholarum constitutionem refert Mabilio ad annum circiter 893. Regino Fulconem numerat inter martyres qui pro libertate ecclesiastica fortiter occubuerunt; et nos eidem olim nomen sancti non denegauimus, quamuis publico decreto necdum renuntiatus sit. Hunc apud S. Audomarum quiescere putat Molanus iuxta B. Bertinum; at certius est sepultum fuisse in ecclesia B. Remigii Rhemensis; quod posteriores epitaphii sui uersussat clare indicant. Codex Ignaciensis Fulconem testamentum condidisse narrat his uerbis: At uero prefatus Fulco, utpote uir sapiens ac timens Deum, testamentum dudum ordinauerat, ut de iure patrimonii sui quibusdam ecclesiis distribueret; inter quas ecclesie Rhemensi pro anime sue remedio uillam Nemincum, que sita est in epicopatu Nouiomensi, contulit; cuius reditus pro illius memoria annuatim recolenda canonicis Rhemensibus diuiduntur: de censu predicte uille canonici Nouiomenses habent singulis  annis LX solidos illius monete.





FULCONIS ARCHIEPISCOPI RHEMENSIS EPISTOLAE.




EPISTOLA PRIMA. AD STEPHANUM u PONTIFICEM MAXIMUM. 


Accepi antecessoris tui litteras, me totum, cum omni mea prouincia, ad grates ex animo rependendas infinitis prope nominibus obstringentes. Dignatus est enim eloquio prorsus apostolico, et omni gladio ancipiti penetrabiliore nos inter medias Nortmannorum afflictationum procellas solari, et me fratris et amici uocabulo afficere, cum pontificia solea calcari haud commerear. Ad ipsum, et iam ad te, sanctissime parens, uotis omnibus aueo properare, sed prohibet Danorum, quibus uallamur et uellimur, incursatio; qui ab annis iam octo ita hocce regnum  infestarunt, ut soli beati essent, qui se castellis possent tueri, et hec etiam prohibuere, quominus insidias, quas pestiferi homines bone memorie pontifici moliebantur, possem dissoluere.

Si quid tamen potuere miseri homuncionis preces, iis sane non defui; qui porro deesse possem illi, qui affinem meum Widonem in filium quodammodo adoptarat? quod cum consanguineis meis denuntiassem, statim omne obsequium suum, ac reuerentiam sedi apostolice deuouerunt. Et ego una cum cepiscopis meis, etsi eorum nonnulli, uti Morinensis, ciuitatem suam ambustam ad tempus deserere cogantur, in cultu Romane sedis ad usque lethum perseuerantes, quecunque Ecclesie Dei necessaria  occurrent, cum rei domestice atque etiam corporis dispendio perficiemus, uti condecet Rhemensem, quem antecessores uestri, pre omnibus. Gallicanis pensi habentes, primatu donarunt in Sixto primo totius regionis presule a beato Petro apostolorum principe huc destinato, etiam Hormisdas papa Remigium per omnem Galliam uices suas obire uoluit, que modo adiicienda uidentur, ne forsan Rhemi nostri sub Nortmannorum ruinis, quod Deus auertat, sepulti, etiam pontificum obliuione sepeliantur.

Propterea commendata uelim que Marino et Adriano supplex proposui priuilegia, necnon Ramponis fratris mei munificam pro erigendo monasterio donationem, et cum Bruinifidus non desistat donata de peculari, tandem anathemate feriatur: sunt et  alii qui Rhemensis Ecclesie bona corrodant, in quos Carolus imperator, si uerbulo pontificio premoneatur. facile animaduerteret.



EPISTOLA II. AD CAROLUM CALuUM IMPERATOREM.  De pacto cum Normannis inito.

Quis enim, qui uobis sicut oportet fidelis est, non expauescat, uos inimicorum Dei amicitiam uelle, et in cladem ac ruinam nominis Christiani pagana arma et federa detestanda suscipere? Nihil enim distat utrum quis se paganis societ, an abnegato Deo idola adoret. Nam si, ut ait Apostolus, mores bonos colloquia praua corrumpunt ,  quanto magis corrumpitur castitas anime Christiane ethnicorum consiliis et societate? Neque enim poterit non imitari quod assidue uiderit: quin potius assuescet paulatim, et quasi uinculo male consuetudinis trahetur ad facinus. Certe progenitores uestri reges, deposito gentilitio errore, diuino cultui se sublimiter subdiderunt, et a Deo semper auxilium expetiuerunt, propter quod et feliciter regnauerunt, et regni hereditatem ad suos posteros transmiserunt.  uos e contra nunc Deum relinquitis. Dicam certe, licet nolens, quia Deum relinquitis, cum uos eius hostibus sociatis. Unde et merito prophetica illa uox ad uos dirigitur, que quondam ad regem Isrel similia facientem directa est: Impio prebes auxilium, et his qui oderunt Deum amicitia iungeris . Et certe cum deberetis malis preteritis terminum ponere, et rapinis et depredationibus pauperum renuntiare, ac pro his omnibus penitentiam agere, nunc ad maiorem iram Dei prouocandam, his qui Deum ignorant, et in sua feritate confidunt, uos coniungitis. Credite mihi, quia nunquam sic agendo ad regnum peruenietis, imo uelociter disperdet uos Deus, quem irritatis. Hactenus quidem de uobis meliora sperabam: nunc uideo uos cum  omnibus consanguineis uestris periturum, si tamen hoc uere uultis agere, et talibus consiliis acquiescere. Reuera qui tale uobis dant consilium, non fideles, sed per omnia infideles esse comprobantur, quos si audire uolueritis, terrenum simul et celeste regnum amittetis. Deprecor itaque uos per Deum, ut tale deseratis consilium, neque uelitis uos in eternum precipitare interitum, et mihi ceterisque, qui secundum Deum uobis fideles sunt, eterni doloris afferre dispendium. Melius enim fuerat uos non nasci, quam diaboli patrocinio uelle regnare, et illos iuuare quos deberetis per omnia impugnare. Sciatis enim, quia si hoc feceritis, et talibus consiliis acquieueritis, nunquam me fidelem habebitis, sed et quoscunque potuero a uestra fidelitate reuocabo, et  cum omnibus cepiscopis meis uos et omnes uestros excommunicans eterno anathemate condemnabo. Pro fidelitate quam uobis seruo, hec gemebundus scribo, quoniam cupio uos secundum Deum et seculum semper esse honoratum; et non Satane, sed Christi adiutorio, ad debitum uobis conscendere regni fastigium. Regnum enim quod Deus dat, firmum habet fundamentum: quod uero per iniustitiam et rapinas acquiritur, caducum est, et cito decidiuum, nec poterit diu permanere.




ANNO DOMINI DCCCCII.
RICULFUS SUESSIONENSIS EPISCOPUS.





NOTITIA HISTORICA


 E iudicibus qui in placito uermeriensi anno 892 cellam Alfam Adremarensibus monachis asseruerunt, unus fuit Riculfus. Synodo Rhemensi astitit an. 893, in qua Carolus Simplex unctus est. Consecrauit Herueum archiepiscopum Rhemensem anno 900 in synodo Rhemensi, in qua diris deuouit homines Balduini  comitis Flandrie qui Fulconem archiepiscopum interfecerant. Constitutionem edidit an. 889, que exstat tom. IX Conciliorum Labb., pag. 416. In ea sunt multa obseruatione digna. N. 3, de horis canonicis legitur: »Habete quesumus studium in psalmos cantando, in diuinos libros legendo, in canonicas  horas custodiendo, id est primam, tertiam, sextam, missarum quoque quotidiana celebratione, nonam, uesperas et completorium, atque matutinale officium decantando, et inuitate parochianos uestros ut si ad alios cursus uenire non sufficiunt, saltem missas frequentius audire studeant, et Dominicis atque aliis diebus festis uesperas, matutinas et missas frequentare non pretermittant.« Ex hac constitutione N. 8 facienda erant scrutinia per baptismales ecclesias statuto  intra Quadragesimam tempore, et baptizati mox post baptismum Eucaristiam, id est communionem sanctam percipiebant. N. 20 sancitur »ut in Kalendis uniuscuiusque mensis per singulas decanias presbyteri simul conueniant, et conuenientes non pastis uel potationibus uacent, sed de suo ministerio et religiosa conuersatione, atque de his que in eorum parochiis accidunt sermonem habeant.« Obiisse creditur Riculfus anno 902.





STATUTA RICULFI.


 Ego Riculfus humilis Suessionum episcopus, consideratis parecie diuinitus nobis commisse necessitatibus, atque comministris nostris competenti habita ratione, inspirante pariter et opitulante Domino, quedam, que ad sacerdotum nostrorum commonitionem, uel uulgaris populi eruditionem pertinere uidebantur, modeste et utiliter pro uiribus tractare disposui. Et quamuis totius Christiane uite regula diuine Scripture paginis satis superque teneatur inserta, non incongruum tamen fore putaui, quedam ex his, que simplicium obseruationi conueniunt, breuibus et lucidis capitulis annotare, uobisque consacerdotibus, et cooperatoribus nostris habenda simul et crebrius legenda committere, ut si tanta diuine et canonice auctoritatis uolumina reuoluere  non sufficitis, hec saltem breuissima et apertissima manualiter frequentetis, et commissis uobis plebibus salubrem uiuendi normam his admonitiunculis premonstretis. Ita enim, cooperante Domino, et periculo ministerii uestri uos poteritis exuere, et cum subiectis populis ad celestis regni gaudia properare.

I. Attendite ergo, quia nobiscum sollicitudinem gregis Dominici percepistis, et in sacerdotali ministerio secundi ordinis et dignitatis locum possidetis. Et sicut nos, licet immeriti, apostolorum uices in hac ecclesia agere debemus: ita et uos quoque septuaginta duorum discipulorum nobiscum ministerium in hac plebe Dominica exercere oportet. Nam et in ueteri lege Moyses et Aaron locum summi pontificis  tenuerunt, et filii quoque Aaron officium sacerdotale in secundo gradu sortiti sunt. Ad uos enim plebium pertinet cura et sollicitudo, et ex uobis pendet eorum salus, utilitas, atque animarum profectus; scriptum namque est de uobis: Labia sacerdotis custodient scientiam, et legem requirent ex ore eius: quia angelus Domini exercituum est . Angelus namque Latino eloquio nuntius dicitur: et uos quidem angelorum ministerium expletis, quando uestras plebes instruitis atque docetis; sed primo necessarium est, ut ipsi diligenti meditatione litterarum sacrarum lectionem discatis, quam postmodum  alios docere debetis: quia nemo, que nescit, aliis insinuare ualet. Enimuero nec latere uos uolumus, quod de illis presbyteris, qui desides et ad discendum tardi sunt, regum et imperatorum capitula non sine consensu plurimorum episcoporum sanxerunt, scilicet hoc: »Ut quicunque presbyter, a suo episcopo frequenter admonitus de sua scientia ut discere curet, facere neglexerit, procul dubio et ab officio remoueatur, et ecclesiam, quam tenet amittat. Quia ignorantes legem Dei, eam aliis annuntiare et predicare non possunt [a 1Kb] .« Hoc ne alicui uestrum eueniat, fraterno affectu premonemus.

II. Oportet igitur unumquemque sacerdotem, uita, et moribus, et actibus bonis, cum Dei auxilio, populo  sibi commisso, ceterisque subditis excellere, ut in eo uideant quid imitari et sequi bene operando possint, castitatis uidelicet, humilitatis, modestie, aliarumque uirtutum, diuina gratia largiente, exemplum prebeat, ut iuxta Apostoli uocem, doctrinam Dei nostri in omnibus ornet .

III. Habete, quesumus, studium in psalmos cantando, in diuinos libros legendo, in canonicas Horas custodiendo, id est, primam, tertiam, sextam; missarum quoque quotidiana celebratione, nonam, uesperas et completorium, atque matutinale officium decantando. Et inuitate parochianos uestros, ut si ad alios cursus [b 1Kb] uenire non sufficiunt, saltem missas frequentius audire studeant, et Dominicis atque aliis diebus festis uesperas, matutinas, et missas frequentare  non pretermittant.

Iu. Ad uos ergo dictum esse scitote: Mundamini, qui fertis uasa Domini . Ubi non tantum intelligendum esse putetis, quod de calice et patena [c 1Kb] , ubi corpus et sanguis Domini conficitur, dictum sit; sed de corporis munditia, et mentium puritate. Ut enim beatus Gregorius dicit, cum de parabola decem uirginum tractaret: »uascula nostra sunt corda, in quibus ferimus cuncta que cogitamus. Habemus itaque fragile uas, id est corpus nostrum, quod semper summopere mundum seruare debemus, ut dum oblationes mundas Deo porrigimus, ipsi  quoque ante sanctum altare illius hostie acceptabiles efficiamur.«

u. Item monemus, ut unusquisque uestrum psalmos, et sermonem fidei catholice [a 1Kb] , cuius initium: Quicunque uult saluus esse; et canonem misse, ac cantum, uel compotum memoriter, et ueraciter, ac correcte tenere studeat. Consignationem uero infantum, tam masculorum quam feminarum, unius uel plurium, et consecrationem fontis, et aque per domos spargende, et anime commendationem, et orationes ad mortuum sepeliendum habeatis descripta distincte et ueraciter, et frequenti usu ea meditemini, ut correcte et irreprehensibiliter ea tam super masculum quam super feminam proferre sciatis. Supradictam uero consignationem infantum  uolumus ut quadrifarie scribendo diuidatis, super singularem scilicet masculum et singularem feminam, itemque super masculos plures et plures feminas, sicut nos uobis, Christo propitio, descripta trademus.

uI. Item promonemus, ut unusquisque uestrum, Missalem, Lectionarium, Euangelium, Martyrologium, Antiphonarium, Psalterium, et librum quadraginta Homiliarum beati Gregorii correctum atque distinctum per nostros codices, quibus in sancta matre Ecclesia utimur, habere laboret. Et libros quidem diuinos et ecclesiasticos, quoscunque potestis habere, non emittite; ex ipsis enim cibos et condimentum animarum percipietis, dicente Domino:  Non in solo pane uiuit homo, sed in omni uerbo quod procedit de ore Dei . Si quis autem omnes ueteris Testamenti libros habere nequiuerit, saltem hoc studiosius elaboret, ut primum totius diuine historie librum, Genesim uidelicet, sibi correcte transcribat, cuius lectione totius mundi creationem dignoscere ualeat.

uII. Studere etiam debetis, ut digne atque honeste uestra ecclesiastica uestimenta preparata habeatis, albam uidelicet ad diuinum mysterium unam, uel duas nitidas, cum orariis, id est, stolis duabus nitidis, et amictis duobus nitidis, corporalibus quoque totidem nitidis, item zonis duabus, id est, cinctoriis, ac manipulis totidem nitidis; ac linteamina altaris habeatis nitida, et casulam sericam, cum qua missa celebretur.  Hoc autem omnimodis prohibemus, ut nemo illa alba utatur in sacris mysteriis, qua in quotidiano uel exteriori usu induitur [b 1Kb] . Loca quoque munda et congrue composita habeatis, ubi post sumpta sacra mysteria, manus et ora uestra lauetis [c 1Kb] , et, si possibile fuerit, unusquisque calicem cum patena argentea, siue cuiuslibet metalli purissimi habeat; ut cum ad nostram synodum unumquemque uestrum eadem uasa, uel cetera que ad ministerium sacerdotale pertinent, deferre iusserimus, uel per uestras parochias transitum fecerimus, nostram exinde offensionem minime incurratis, si hec preparata inhonestius uiderimus.  Ad missam quoque, et uesperas, si sufficitis, thus uel incensum in thuribulo Deo offerte. Illud etiam expresse precipimus, ut domos uestras nitidas et sine sordibus et fetoribus habeatis, ut exinde puriores ad altare Domini procedatis.

uIII. Instanter quoque monemus, ut scrutinia per baptismales ecclesias statuto intra Quadragesimam tempore generaliter fiant. Et ut baptizati mox post baptismum, Eucaristiam, id est communionem sanctam percipiant, sollicite uos studere precipimus. Quoniam qui dixit: Nisi quis renatus fuerit ex aqua et Spiritu sancto, non intrabit in regnum celorum , ipse dixit: Nisi manducaueritis panem filii hominis, et biberitis eius sanguinem, non habebitis uitam in uobis .

 IX. Solerter studendum est presbyteris, ut curam publice penitentium habeant, et orationes ad uisitandos infirmos uel infirmas correcte proferre sciant, et maximam curam adhibeant, ut sicut nemo sine baptismo, ita etiam nemo absque uiatici munere moriatur; sed neque publice penitens, si fuerit infirmus; et sedulo considerent, atque diligenter caueant, ne pro huiusmodi negligentia graue periculum incurrant. uideant quoque ne Simoni mago et Iude traditori efficiantur similes, si pro pretio, aut pro familiaritate uel propinquitate, penitentes ante tempus ad reconciliationem adduxerint, et eis pro reconciliatione testimonium dederint, uel si cum feruore et diligentia penitentes aliqua amaritudine, uel, quod absit, odio, aut quia nichil ab eis accipiunt,  a reconciliatione suspendi fecerint; quia ut comministri, ita etiam cooperatores presbyteri in ministerio diuino a Deo sunt constituti episcopis. Si uero publice penitentes pro certa necessitate, uel ratione, ante prefixos a canonibus annos fuerint reconciliati: sicut ante reconciliationem secundum penitentium possibilitatem et qualitatem, de eorum penitentia sollicitudinem habuerunt; ita et post reconciliationem, uitam eorum et conuersationem, donec prefixum penitentie tempus expleatur, non negligant, sed solerter discutiant et attendant, scientes non solum episcopis, sed etiam secundum modum suum, presbyteris conuenire quod dicitur: Speculatorem dedi te domui Isrel ; et de unoquoque sibi commisso rursus per prophetam dicitur: Sanguinem  eius de manu tua requiram. .

X. Item oportet ut presbyteri infirmos suos post confessionem et reconciliationem oleo sancto perungant, et tunc eos communicent. Quod si ante aduentum eorum infirmus obmutuerit, et certi testes sint quod ipse infirmus tale signum ostenderit, quia penitentiam petiit, quam mora sacerdotis ab eo exclusit, uiatici ei subsidium prebeant.

XI. His exceptis, scire debetis quia facultates Ecclesie in quatuor partes canonica auctoritate sunt diuise. Ex quibus una est, si uoluerit, episcopi; alia ad luminaria et sarta tecta, id est restaurationem  ecclesie; tertia presbytero et suis; quarta hospitibus deputata . Quapropter ex ipsa parte, que fabricis debetur ecclesie, uolumus aut per nos aut per nostros comministros rescire quid annuatim tam in luminaribus olei uel cere, quam etiam in restauratione tectorum, uel in ornamentis inde in ecclesia pareat. Conuenit etiam uobis unum uel duos, uel tres clericos habere, qui uobiscum missas celebrent, quos salutetis, et a quibus resalutemini, quia Dominus in Euangelio dicit: Ubi duo uel tres congregati fuerint in nomine meo, ibi sum in medio eorum. . Solus autem nemo uestrum missas celebrare presumat. In ratione uero sacrorum, hoc omnibus modis seruare debetis, ut in calice aquam  uino misceatis, quia panis corpus, uinum sanguis intelligitur; aqua que in cruce de latere Domini manauit certissime fidelem designat populum iunctum capiti suo, quod est Christus. Quibus deuotissime obseruatis, uerum Domini corpus procul dubio in ueritate conficitur. Et quisquis ex eo corde et corpore purificatus, cum fide fuerit recreatus, remissionem peccatorum in illo sine dubio operatur.

XII. Hospites secundum quod possibile est excipere, et illis iuxta uires ea quibus indigent hilariter administrare studete. Et plebes uestras, ut idipsum faciant, et pedes pauperum lauent, instantius admonete: scientes, quia si aliquis pauperum hospitium postulauerit, et impetrare non meruerit, et extra  domum iacens uel a bestiis fuerit comestus, uel frigore aut aliqua eris asperitate mortuus, ab illo requirendus erit qui humanitatis subsidium ei negauerit. Et sacerdos immunis ab hac culpa non erit, qui adiutores suos ut hospitalitatem diligerent non admonuit. Scimus enim quia magna est hospitalitatis uirtus per quam plurimi Deo placuerunt, et angelos hospitio recipere meruerunt, ut Abrahe, Loth, Tobie, et aliis quamplurimis legimus contigisse. Semperque meminisse debetis quanta sit merces hospitalitatis, dicente Domino: Hospes fui, et suscepistis me . uerba quoque Apostoli ad memoriam frequentius reuocate, dicentis: Hospitalitatem nolite obliuisci . Et ut cum B. Iob possitis dicere: Hospitium meum uiatori patuit .  Sententiam quoque S. Gregorii in expositione euangelica frequenter reuoluite dicentis, quia hospites non solum inuitandi sunt, sed etiam trahendi. Susceptis autem hospitibus, secundum possibilitatem uestram officium humanitatis impendite, iuxta hoc quod legitur: Si multum tibi fuerit, abundanter tribue: si uero exiguum, et illud libentissime impertire . Recogitantes quoque et illud euangelicum: Quicunque dederit calicem aque frigide tantum in nomine discipuli, amen dico uobis, non perdet mercedem suam . Et quoniam contingere solet, ut suscepte persone illis a quibus suscipiuntur damnum aliquod inferant: si quos tales suscipitis de quorum persona dubitetis, in remota eos domo collocate,  ne locum inueniant aut ipsi peccandi, aut uobis dispendium inferendi.

XIII. Illud quoque summopere cauendum monemus, ut presbyteri uel clerici tabernas causa conuiuandi non adeant, neque in ecclesiis uinum, excepta causa necessitatis, uendere concedant; sed neque uendentes aut ementes in ipsis ecclesiis more conuiuantium immorari permittant, quod in concilio Carthaginensi ita inhibetur: »Nulli episcopi, uel clerici in ecclesia conuiuentur; nisi forte transeuntes hospitii necessitate illic reficiant: populi autem ab huiusmodi conuiuiis quantum possunt prohibeantur.« 

XIu. Obseruandum quoque monemus ut presbyteri uel clerici feminis non cohabitent, neque detrahendi  se locum donent. De qua re Clemens sancte sedis Romane Ecclesie presul ita edocet: »Clericus, inquiens, ad femine tabernaculum non accedat, neque properet.« Nec presbyter solus cum sola femina fabulas misceat, definiente sancto concilio Niceno; Neque episcopo, neque presbytero, neque diacono, neque ullo clerico omnino licere habere secum mulierem extraneam. Nos uero etiam a matribus, amitis, sororibus, uel propinquis cauendum dicimus, ne forte illud eueniat quod in sancta Scriptura legitur de Thamar sorore Absalon, quam Amnon frater suus male concupiscendo uiolauit; de Loth etiam, qui filias suas per ebrietatis uitium similiter corrupit. Quod si aliquis uestrum matrem, sororem, uel amitam ad conuescendum uocauerit, expleto conuiuio,  ad domos suas uel ad hospitia a domo presbyteri remota, cum luce diei eas faciat remeare: periculosum quippe est ut uobiscum habitent, et ideo inhibitum est a sanctis Patribus: quoniam excepta supradicta occasione peccandi, femina que cum matre, sorore, uel amita aut nepte ingreditur, non est propinqua; ex quo nisi caute actum fuerit, in laqueum diaboli sacerdotalis ordo incurrere poterit. Inuitati etiam presbyteri a religiosis quibusque pro charorum suorum memoriis non se inebrient, neque inter pocula cantare presumant: sed neque bibendi precationes sub nominibus sanctorum exerceant; sed potius cum religione prandeant et cum sobrietate bibant, et que ad edificationem pertinent loquantur, et ad tempus cum luce diei ad ecclesias suas  redeant.

Xu. Ut presbyteri, uillici, id est prouisores uillarum, non fiant, et procuratores uiduarum non existant: et ut conductores agrorum secularium non sint, neque ulli turpi negotio et inhonesto uictum uel lucrum querant. Nec etiam de uiduarum conuersatione sic curam habeant, quatenus opinionem suam infament, nec de se locum detractioni donent. Et ut curam habeant ne ministri reipublice, id est uicarii, et centenarii, seu reliqui exactores, aduenas et pauperes affligant. Quod si per se emendare non potuerint, nobis uel comministris nostris innotescant.

XuI. Monemus preterea ut presbyteri sic ruralibus, id est terrestribus, et ceteris occupationibus  inseruiant, quatenus diuinum officium non negligant, et scholarios suos modeste distringant, caste nutriant, et sic litteris imbuant, ut mala conuersatione non destruant; et puellas ad discendum cum scholariis suis in schola sua nequaquam recipiant; et ut turpi lucro et negotiationibus non inseruiant.

XuII. Illud quoque admonendum censemus, ut ab usuris omnes se subtrahant: si enim, iuxta preceptum Domini, amicos in Deo, et inimicos debemus diligere propter Deum, et eis nostra bona, que ipse nobis immeritis contulit, gratis largiri: qua ratione possumus ab eis qui nostri in Christo sunt fratres, ut idem ait: Unus est enim Pater uester, omnes autem uos fratres estis , exigere que non accommodauimus, et repetere que non prestitimus?  Unusquisque igitur quantum prestiterit tantum recipiat, et eamdem speciem et mensuram annone, aut uini, aut argenti, aut certe alicuius pretii conualentis, prout inter eos conuenerit: ita tamen ut non multiplicetur neque superaugeatur. De iter agentibus similiter obseruandum decernimus, ut nulla eis alia mensura in uenundando tribuatur nisi illa qua uobis uestra uel accipitis uel comparatis; quia scriptum est: Neque circumuenias in negotio fratrem tuum . Et: Eadem mensura qua mensi fueritis, remetietur uobis . Et: Non habebis diuersa pondera, maius aut minus, sed sit tibi iustus modius, equusque sextarius .

XuIII. Mercationes uero, que diuinis et humanis legibus prohibite sunt, et nunc denuo diebus Dominicis  a quibusdam improbis exercentur, modis omnibus inhibemus, et uobis inhibendas omni studio canonica auctoritate decernimus. Ineptum namque est ut Christianus quilibet ea die, qua resurrectionis Dominice nostreque redemptionis memoria recensetur, lucra secularia uel mercationes exerceat, quam totam debet in diuinis laudibus et officiis, et oblationibus, pro sua et cunctorum ad se pertinentium salute, atque totius Ecclesie stabilitate occupare.

XIX. Sepulturas mortuorum ecclesiastica honestate et pietate unusquisque presbyter disponat, et ne pro sepeliendis mortuis xenia exquirat. Unde beatus Gregorius ita presumentibus talia loquitur : »Graue nimis, inquit, et procul  est a sacerdotis officio, pretium de terra concessa putredini querere, et de alieno uelle facere luctu compendium. Hoc autem uitium et nos, postquam, Deo auctore, ad episcopatus honorem Romane sedis accessimus, de Ecclesia nostra omnino exstirpare decreuimus, et prauam denuo consuetudinem nequaquam usurpari permittimus. Si autem a deuotis pro suis mortuis quiddam ecclesie uel presbyteris sponte offertur, a presbyteris accipi non prohibemus.« Quod autem infra ecclesiam neminem sepelire debetis, multis auctoritatibus perdocemus, et maxime beati Gregorii sancte Romane sedis antistitis. Interrogatus enim a Petro discipulo suo, utrum animabus aliquid prodesset si mortuorum corpora in ecclesiis  sepelirentur, his uerbis respondit : »Cum grauia peccata non deprimunt, hoc prodest mortuis si in ecclesiis sepeliantur, quod eorum proximi, quoties ad eadem sacra loca conueniunt, suorum quorum sepulcra aspiciunt recordantur, et pro eis Domino preces fundunt. Nam quos peccata grauia deprimunt, non ad solutionem potius quam ad maiorem damnationis cumulum eorum corpora in ecclesiis ponuntur. Quod melius, inquit, ostendemus, si ea que diebus nostris gesta sunt breuiter enarremus. uir namque uite uenerabilis Felix, Portuensis episcopus, in Sabiniensi prouincia ortus atque enutritus est, qui quamdam sanctimonialem feminam in loco eodem fuisse testatur, que carnis quidem continentiam habuit, sed lingue procacitatem atque  stultiloquium non declinauit. Hec igitur defuncta, atque in ecclesia sepulta est. Nocte autem eadem eiusdem ecclesie custos per reuelationem uidit quia deducta ante sacrum altare per medium secabatur, et pars una illius igne cremabatur, pars autem altera intacta remanebat. Cumque hoc surgens mane fratribus narraret, et locum uellet ostendere in qua fuerat igne consumpta, ipsa flamme combustio ita ante altare in marmoribus apparuit, ac si illic eadem femina corpore fuisset igne concremata. Ex qua re aperte datur intelligi, quia in quibus hic peccata dimissa non fuerint, ad euadendum iudicium sacris locis post mortem non ualent adiuuari. Ioannes quoque uir magnificus in hac urbe locum prefectorum seruans, cuius ueritatis atque grauitatis sit nouimus;  qui mihi testatus est ualerianum Patricium in ciuitate, que Brixia dicitur, fuisse defunctum. Cui eiusdem ciuitatis episcopus, accepto pretio, locum in ecclesia prebuit, in quo sepeliri debuisset. Qui uidelicet ualerianus usque ad etatem decrepitant leuis ac lubricus exstitit, modumque suis prauitatibus ponere contempsit. Eadem uero nocte qua sepultus est, beatus Faustinus martyr, in cuius ecclesia corpus illius fuerat humatum, custodi suo apparuit, dicens: uade, et dic episcopo proiiciat hinc has fetentes carnes, quas hic posuit, quia si non fecerit, die trigesimo ipse morietur. Quam uisionem custos episcopo timuit confiteri. Et rursus admonitus declinauit. Die autem trigesimo eiusdem ciuitatis episcopus cum uespertina hora sanus atque incolumis  ad lectum rediisset, subita et inopinata morte defunctus est. Ex qua re, Petre, collige quia hi quos peccata grauia deprimunt, si in sacro loco sepeliri se faciant, restat ut etiam de sua presumptione iudicetur, quatenus eos sacra loca non liberent, sed etiam culpa temeritatis accuset.« His auctoritatibus roborati, ut a uobis quoque huiusmodi presumptio caueatur instanter iudicauimus admonendum; et ut talia irrationabiliter postulantibus, rationabiliter, his prolatis auctoritatibus, denegare curetis.«

XX. Rationi quoque proximum esse sanximus ut in unoquoque mense, statuta die, id est in Kalendis uniuscuiusque mensis, per singulas decanias presbyteri simul conueniant, et conuenientes non pastis  uel potationibus uacent, sed de suo ministerio et religiosa conuersatione, atque de his que in eorum parochiis accidunt sermonem habeant, et qualiter pro rege uel rectoribus ecclesie, atque pro familiaribus suis, tam uiuis quam et defunctis, orare debeant, simul considerent.

XXI. Docete etiam parochianos uestros ut quando ad ecclesiam conueniunt, orare pro se proque aliis cum gemitibus et lacrymis studeant, et a uerbis otiosis se subtrahant; quia Saluator noster, quando ingressus est templum, et uendentes in illo et ementes eliminauit, protinus dixit: Scriptum est, quia domus mea domus orationis uocabitur . Et si ibidem aliqui sunt discordes, pia admonitione  et sacerdotali exhortatione eos ad concordiam  reuocate: si uero semel et bis a uobis admoniti audire refugerint, secundum auctoritatem Agathensis concilii ab Ecclesia excommunicentur. Ita enim in prefato concilio de his qui per odium ad pacem non reuertuntur capite trigesimo primo scriptum continetur: »Quod si inimicitias deponere perniciosa intentione noluerint, de Ecclesie cetu iustissima excommunicatione pellantur.« Item in concilio Carthaginiensi, capite nonagesimo tertio: »Oblationes dissidentium fratrum, neque in sacrario, neque in gazophylacio recipiantur.«

XXII. Quando autem uobis a nostra paruitate uel a comministris nostris ieiunium faciendum iniungitur, plebes ad ecclesiam uenire rogate, et  facta litania, et missis celebratis. . . . . . . . . .




ANNO DOMINI DCCCCII.
MANTIO CATALAUNENSIS EPISCOPUS.





MANTIONIS EPISTOLA AD FULCONEM RHEMENSEM EPISCOPUM.


 Domino Patri FOLCONI uenerabili archiepiscopo, et omnibus episcopis eius suffraganeis, et cuncto clero eorum, presbyteris, diaconibus, et cunctis ordinibus, tam canonicis quam et monachis, MANTIO humilis Catalaunensis episcopus, fidele obsequium et deuotas orationes.

Notum sanctimonie uestre precamur quia presbyter quidam, nomine Angelricus, de uilla Wasnau de ecclesia sancti Lupi, uenit ante presentiam nostram coram synodo nostra Catalaunis Nonis Maii habita; et conuictus proprio est ore confessus qualiter cum parochianis suis desponderit uel desponsauerit quamdam feminam, nomine Grimmam, consentientibus propinquis eius [a 1Kb] . Quam cum ducere pergeret, respectu clementie Dei restiterunt nequissimo  conatui eius boni et pii fidelesque homines  alii. Quam actionem cum diu omnes pariter doleremus, contulimus super hoc nichil deliberare priusquam ad uestram paternitatem per eumdem presbyterum scriberemus, supplicantes instrui quid nobis agendum foret, nec correptione ulcisci malam presumptionem, quam per uos querimus insinuandam. Omnes ergo nos sanctam paternitatem uestram oramus ut eumdem fratrem has litteras ferentem in Domino suscipiatis, et per eum litteris desiderabilibus uestris insipientiam nostram instruatis, et qualiter hec presumptio ab Ecclesia pellatur sollicite perpendatis. Constitit itaque inter nos a nostro seorsum esse collegio, quousque uestro consolemur rescripto. ualete, pro nobis obsecramus orantes.




ANNO DOMINI DCCCCuI.
MARTINIANUS MONACHUS





NOTITIA HISTORICA.


 Ineunte decimo seculo florebat Martinianus monachus, cuius scripta quedam, hactenus ut puto incognita, inuenimus in codice Resbacensi, in quo  quatuor eius Exercitationum libri, nempe duo ad monachos sui temporis, unus ad clericos, unus item ad laicos, habentur. Hic discipline regularis causa  missus ad quoddam monasterium, inde iussus est ab abbate et prioribus suis ut ad aliud monasterium transmigraret, quod fertur ab anterioribus uiris floruisse antiquitus opulentissime opibus scilicet et terra, auroque et argento, seu omnibus ornamentis innumeris. Degebat autem illud monasterium sub regulari abbate, cui obediebant inibi fratres ducenti sexaginta. Ibi enim cum aliis fratribus, inquit ille, mihi subtilioribus et nobilioribus, ad restaurandum  missus aduenissem, multa aduersa ab inuidis et falsis fratribus pertuli. Quamobrem is loco cedere compulsus, in solitudinem secessit, ibique duos monasticarum Exercitationum seu exhortationum composuit libros, quos reuerentissimo Patri domino I. nuncupauit, cuius in monasterio aliquandiu substiterat, forte abbati Resbacensis monasterii, in quo hic codex, quem unicum esse  opinor, a nobis repertus est. In primo libro inuehitur in monachos qui pretiosiora uestimenta amant, contra quam sanctus Benedictus precipit uestem sanctam et humilem, quam sancti Patres ad insinuandam humilitatem instituerunt, tincturis et forcipibus dehonestantes. Deinde hos arguit, quod apud eos omnino negligatur oratio, et quod specie doctrine exeant e claustro, ambientes esse magistri antequam sint perfecti discipuli. Ad hec, quod ambiant honores et dignitates. In secundo libro uitam cenobiticam eremitice preferendam docet; tum cenobitis uaria dat monita. Postea inducit fratres quosdam ita de se conquerentes: Quare cogitur nobis hic obseruatio regule, plusquam in aliis locis: nam in alio monasterio sic uiuitur, et in illo sic uiuitur; et sunt sine murmuratione et dissensione, sicut precipit sanctus Benedictus. Hec enim superstitiosa sunt, que iste impostor cogit nobis facere. Ad quos ille respondet,  se nichil amplius exigere, quam quod in Euangelio, in apostolis et in regula legitur. Ad hec silentium in ecclesia, dormitorio, refectorio et in coquina seruandum docet. Propterea si quis ex nobis, inquit, loca  sancta, silentio perpetualiter dedicata, fabulis polluerit, uel in quocumque loco contra precepta regule quippiam egerit, non potest expiari nisi per ueniam et satisfactionem. Ob hanc causam inter monasterii officinas fabulatorium institutum ait, ubi necessaria dici possint.

Liber tertius Exercitationum contra transgressionem clericorum editus a Martiniano, inscriptus est in hunc modum: Nobilissimis ac preclarissimis dominis meis, scilicet sancti Martini alumnis frater Martinianus omnium monachorum extremus, in Redemptore pio de occultis hostibus nobilem triumphum. In primis arguit clericos, quod non clericalem habitum sed arma gestarent; quod cum feminis cohabitarent, ad uenationes pergerent, essentque negotiatores. Dein eos ad officium mortis consideratione reuocat. Denique tria in eis precipua uitia notat,  superbiam, auaritiam et luxuriam; que ipsamet uitia sunt que in seculi sui hominibus Abbo monachus Pratensis, ut superius uidimus, reprehendit. Quartus Martiniani libellus ad laicos eo spectat, ut eos a delectamentis carnalibus, ab amore principatus, et a uana spe deterreat. Huius porro auctoris etas colligitur tum ex scriptura Resbacensis codicis scripti ante annos septingentos, tum ex raritate monasteriorum in quibus tunc disciplina monastica uiguisse dicitur; tum ex more gestandi arma, quem in clericis arguit, ad finem seculi noni consueto; tum denique ex eo quod Martiniani alumni, id est sancti Martini apud Turonos canonici, quibus librum secundum de clericis nuncupat, iam cucullum abiecerant. Unde uerisimillimum est Martinianum sub initia seculi decimi scripsisse, et quidem ante natam congregationem Cluniacensem, per quam regularis disciplina in multis monasteriis eo seculo refloruit. Forte monasterium  illud, ad quod restaurandum missus est, erat Maius-Monasterium olim percelebre, quod seculo decimo fere in solitudinem et ad paucos clericos redactum erat.





MARTINIANI PROLOGUS IN LIBROS MORALES.


 Reuerentissimo Patri domino scilicet I . . . frater Martinianus omnium monachorum infimus in Christo Iesu, donum felicis perseuerantie, ac brauium remunerationis eterne.

Posteaquam a te, mi Pater, infelix et insipiens  sensus meus me corpore separauit, quod mente non potuit, et in uestro monasterio perueni atque secundum propositum monachilis ordinis in eodem degere et militare disposuissem, modico interuallo facto tractatum est ab abbate et prioribus meis, ut ad aliud monasterium transmigrarem, quod fertur ab anterioribus uiris floruisse antiquitus opulentissime, opibus scilicet et terra, auroque et argento, seu omnibus ornamentis innumeris. Degebat autem illud monasterium sub regulari abbate, cui obediebant inibi fratres ducenti sexaginta. Ibi enim cum aliis fratribus mihi ualde subtilioribus et nobilioribus aduenissem, multa aduersa ab inuidis et falsis fratribus pertuli. Nec immerito quidem. Nam callidus ille serpens, qui primum hominem per gustum uetiti  pomi expulit de paradiso, immissionibus suis turpiter me ac miserabiliter illudebat, adeo ut plerumque quasi ebrius incedens, que sancta erant fastidire, atque lubrica cogitare diligerem. Tandem, Deo  dante, cum ad me reuertebar, exclamabam: Exsurgat Deus et dissipentur inimici eius , etc. Tunc ingemiscens dicebam: Nisi Dominus adiuuasset me, paulo minus habitasset in inferno anima mea . Istud enim bellum nemo uidebat, nisi Deus liberator meus. Quod si uidissent inuidi, qui aliquid me estimabant, et de me nichil facere contendebant, quid putatis aduersum me agerent? Certe sufficeret eis hoc solum quod in me regnabat peccatum, ad me tentandum et ad exturbandum. Sed non permisit pius Deus. Denique multoties cum largiente Deo tentatio illa euanescebat, mox sentiebam diabolum recedere et Deum meum accedere. Tunc, inuocato Christi auxilio, accipiebam tabulam et graphium, et tentabam si aliquid possem egenus scribere contra illam tentationem, ea uidelicet  causa, ut frequentius uisa et lecta auxilium mihi preberet ipsa scriptura, quamuis exigua et illucubrata. Sic itaque, mi Pater, inchoaui hoc opusculum et perfeci. Hoc etenim a te desidero accipi, a te concupisco legi, et flagito emendari, a te postulo corroborari: quatenus si aliquis mei similis post finem meum inuenerit, et legere atque exinde in melius assurgere maluerit, illius profectus proficiat mihi, meque mortuo, uel tantillum opus meum uiuat atque, me tacente, clamet pauperrima locutio mea in Conditoris seruitio. De cetero autem peto quo non attendatur ad uilissimam formam arboris, sed ad mellifluum gustum pomi optimi generis, illius scilicet per quod euacuatur uis mortis propinata per gustum uetiti arboris.


 Explicit prologus.

Quadam igitur die, dum ex capitulo nimis affectatus rixosis ac tumidis, siue secularibus locutionibus fratrum quondam exissem, occurrit animo ut, dimissis exercitationibus illis, causa quietudinis uillas adirem: quo facto, dum residerem tranquillius, acceptis tabulis et stylo, cepi dictare isto modo.

Scio, et ueraciter scio, quia uerum est quod mihi obiiciunt fratres mei, sed et deceptores sui quia uerbum, quod in auribus illorum de diuinis lectionibus refero, non dulce, non leniter, sed exasperanter profero; et ego iudico quia sic est, sed quare? quia in maliuolam animam, id est in seculari animo, non potest introire diuinus sermo, etc., non de omnibus dico, etc.




ANNO DOMINI DCCCCu.
IOANNES PAPA IX.





NOTITIA HISTORICA.


 Ioannes IX, patria Tiburtinus, patre Rampoaldo natus, professione monachus, et ordine diaconus, post obitum Theodori factus est pontifex anno Domini 901 [a 1Kb] , sub Ludouico Iu imperatore. Cum Berengarius dux Foroiuliensis captum imperatorem oculis simul et imperio priuasset, et cum armato exercitu Romam profectus coronam imperii ab hoc pontifice uiolenter extorsisset, nomenque imperatoris sibi tyrannice uindicasset: post obitum eius Lambertum Widonis filium, ante annos undecim a Formoso papa imperatoria corona donatum, Romam uocauit, ibique synodali iudicio declarari mandauit Berengarii et Arnulphi coronationes nullas esse et illegitimas, utpote que ui extorte penitus sint abrogande: Lamberti uero, in quem Formosi pape et successorum eius libera uota conspirassent, legitimam et ratam  esse habendam. Hac occasione principes Italie a Berengario deficientes, Lambertum pro rege et imperatore agnouerunt. Cumque ex Romanis plurimi Berengario fauerent, eique contra Lambertum adhererent, Ioannes papa non satis tutum se iudicans si Rome maneret, profectus est Rauennam, ibique acta Stephani contra Formosum per synodum irrita reddidit, hisque turbulentissimis temporibus uelut alter Ieremias a Deo missus, euulsit, dissipauit et destruxit ea omnia que a predecessore Stephano male plantata atque pessime edificata fuerant. Sedit annos tres, et dios quindecim [al., quinque]: obiit anno Domini 905. Sepultus est apud Sanctum Petrum pre foribus ante portam dictam Guidoneam, In cuius sepulcro sculptum erat epitaphium, quod recitat Baronius anno 905.





IOANNIS PAPAE IX EPISTOLAE.




EPISTOLA PRIMA. AD HERIuEUM ARCHIEPISCOPUM RHEMENSEM. Rescriptum domini Ioannis pape ad consulta Heriuei Rhemorum archiepiscopi de Northmannis nuper ad fidem conuersis, quorum alii baptizati fuerant, et rebaptizati, et post baptismum gentiliter uixerant: qualiter illis consulendum sit; ubi demum habetur absolutio sui suorumque.


IOANNES episcopus, seruus seruorum Dei, reuerentissimo confratri nostro HERIuEO Rhemorum archiepiscopo.

 uestre fraternitatis, uestreque reuerende sanctitatis mellifluas litteras libentissime suscipientes, ac diligentissime pertractantes: et tristes admodum, et uehementer exstitimus exsultantes. Merentes itaque de tantis calamitatibus tantisque pressuris atque angustiis, non solum paganorum, uerum etiam Christianorum in uestris partibus  accidentibus: gaudentes siquidem de ipsa gente Northmannorum, que ad fidem, diuina inspirante clementia, conuersa, olim  humano sanguine grassata letabatur; nunc uero uestris exhortationibus, Domino cooperante, ambrosio Christi sanguine se gaudet fore redemptam atque potatam. Unde multipliciter ei, a quo procedit omne quod bonum est, immensas gratiarum actiones rependimus, suppliciter obsecrantes ut eos soliditate uere fidei confirmare et eterne Trinitatis gloriam agnoscere faciat, atque ad sue uisionis inenarrabile gaudium introducat. Nam quod de his uestra nobis innotuit fraternitas, quid agendum sit quod fuerint baptizati et rebaptizati, et post baptismum gentiliter uixerint, atque paganorum more Christianos interfecerint, sacerdotes trucidauerint, atque simulacris immolantes idolothyta comederint: equidem [al., et quidem. HARD.] si tirones ad fidem non forent, canonica  experirentur iudicia. Unde quia ad fidem rudes sunt, uestro utique libramini uestreque censure committimus experiendos, qui illam gentem uestris confiniis uicinam habentes, studiose aduertere, et illius mores, actusque omnes pariter et conuersationem agnoscere pre ceteris ualeatis. Quod enim mitius agendum sit cum eis quam sacri censeant canones uestra satis cognoscit industria, ne forte insueta onera portantes, importabilia illis fore, quod absit, uideantur, et ad prioris uite ueterem quem exspoliauerunt hominem, antiquo insidiante aduersario, relabantur. Et quidem si inter eos tales inuenti fuerint, qui secundum canonica instituta se per penitentiam macerare, et tanta commissa scelera dignis lamentationibus expiare maluerint, eos canonice iudicare  non respuatis; ita ut in omnibus erga eos peruigiles existatis, ut ante tribunal eterni iudicis cum multiplici animarum fructu uenientes gaudia eterna cum beato Remigio adipisci mereamini. Munus uero quod nobis uestra sanctitas dirigere dignata est, eo dilectionis amore suscepimus quo a uobis fuit destinatum. Diuina maiestas uos uobisque omnes subiectos ita concedat temporaliter uiuere, ut intercedente beato Petro apostolorum principe, omnium peccatorum uestrorum uincula soluat, et ad celestis regni gloriam sine ulla offensione perducat. Optamus sanctitatem uestram bene ualere, et apud piissimum Dominum pro nobis piis supplicationibus intercedere.



EPISTOLA II. AD STYLLIANUM EPISCOPUM NEOCAESAREENSEM. Negat illi ueniam quam petiuerat communicandi cum illis quos Photius ordinauerat.


Eas quas par est dilectioni tue gratias agimus, honorande frater, quod nunquam a matre tua sancta catholica et apostolica Ecclesia Romana declinare uoluisti. Neque enim tormenta ulla, neque exsilia, neque fraudes adulterorum hominum a matre tua te diuellere potuerunt. Spero tamen tuarum precum fauorem duritiem cordis eorum, qui saluari debent, leniendam, et optatam pacem redituram: quod apertis argumentis futurum apparet, et schisma quadraginta fere annorum ad priorem sanitatem reuersurum. Que enim tua mater reprobauit tu  etiam hucusque reprobasti, et que illa approbauit etiam tu approbasti. uolumus igitur ut etiam nunc secundum eamdem regulam decreta sanctissimorum pontificum predecessorum nostrorum inconcussa maneant. Quapropter Ignatium, et Photium, et Stephanum, et Antonium, sicut sanctissimus papa Nicolaus, et Ioannes, et sextus Stephanus, et uniuersa Romana Ecclesia hucusque tenuit, etiam nos eodem ordine illos recipimus et tenemus, et illis [f. ut et illis. HARD.] qui supersunt ex eorum ordine, eodem pacto nobiscum manus prebeas hortamur: et pacis et communionis illis concedimus unitatem, dum ipsi eodem pacto regulas seruauerint. Tuum uero chirographum, quod nobis fecisti, quamuis multum quesierimus, inuenire tamen minime potuimus.



EPISTOLA III. AD CLERUM ET POPULUM LINGONENSEM. Argrinum episcopum iis restituit.


IOANNES episcopus, seruus seruorum Dei, clero et populo sacre Lingonensis Ecclesie, dilectis filiis.

Tantam a Domino huius sancte sedis et apostolice Ecclesie fundatore, et beato Petro apostolorum principe accepimus fiduciam, ut pro uniuersali Christi sanguine redempta Ecclesia impigro laboremus affectu, et omnibus Domino famulantibus succurramus; et cunctis pie uiuentibus apostolica auctoritate opem feramus; et quidquid nociuum est, auxiliante Domino, corrigere et emendare non differamus. Ad hoc enim diuine dispensationis prouisio gradus  et diuersos constituit ordines esse distinctos, ut dum reuerentiam minores potioribus exhiberent, et potiores minoribus dilectionem et adiutorium impenderent, una concordie fieret ex diuersitate connexio, et recte officiorum gereretur administratio singulorum. Litteras sane dilectionis uestre, quas ad beati apostoli Petri sedem pro uestri causa negotii non solum semel sed et bis et ter misistis, libenter suscepimus, una cum dilecti filii nostri Berengarii regis apicibus; sed de uestris afflictionibus et incommoditatibus, quas uos tanto tempore perpessos lacrymabiliter conquesti estis, non modice contristati sumus, scilicet quod Ecclesia uestra multis attrita calamitatibus, omni pastorali sit destituta solatio, ex  quo Argrinus uenerabilis episcopus ab ipsa per sub reptionem quorumdam recessit Ecclesia: quem omnes concorditer uos elegisse, excepisse et acclamasse testificamini; nullumque post ipsum alium sponte recepisse episcopum, sicut libello uestre reclamationis plenius continetur. Iam enim olim per Anscarium comitem dilectum filium nostrum hoc ipsum cognoueramus, qui se in hoc facto grauiter errasse humiliter confessus est. Nos ergo qui omnium Ecclesiarum Dei curam et sollicitudinem gerimus, et omnibus Ecclesiis ius intemeratum, canonicamque auctoritatem irrefragabiliter obseruare uolumus et debemus, nequaquam uos diutius talia pati permittimus; sed compatientes uestre fraternitati, et uestram lacrymosam querimoniam ueredicis assertionibus  cum collegio fratrum nostrorum episcoporum, reliquorum ordinum officio approbantes, prefatum confratrem nostrum Argrinum uenerabilem episcopum uobis canonice restituimus, sueque Ecclesie reformande intromittimus: non sententiam predecessoris nostri Stephani pape reprehendentes, sed utilitatis ac necessitatis causa canonice in melius commutantes, quemadmodum predecessores nostros de multis egisse in promptu habemus. Huius rei gratia monemus uos, et his pontificatus nostri litteris hortamur, atque auctoritate Dei et nostra precipimus, ut eumdem Argrinum episcopum, quem unanimitati uestre ut petiistis reddidimus, benigno amore concordique deuotione absque ulla cunctatione recipiatis, et obedientes in omnibus existentes, tanquam  animarum uestrarum pium pastorem honorabiliter teneatis atque colatis, canonica illius iussa in cunctis obseruantes. Quod si aliquis uestrum contra hoc nostrum apostolicum iudicium atque statutum agere, aut sine ipsius Argrini episcopi consensu, in Ecclesia sua Lingonensi ministrare presumpserit, et eum iuxta nostrum decretum recipere noluerit, sciat se nostra auctoritate excommunicatum atque damnatum. Bene ualete.

Scriptum per manum Samuel notarii et scriniarii sancte Romane Ecclesie, in mense Maio, indictione II.



EPISTOLA Iu. AD CAROLUM SIMPLICEM REGEM FRANCORUM. Hortatur ut Argrini Lingonensis episcopi restitutioni faueat.


IOANNES episcopus, seruus seruorum Dei, dilectissimo filio CAROLO glorioso regi.

Quia te, dilectissime fili, more regum predecessorum tuorum pro defensione et utilitate sancte Dei Ecclesie contra prauorum hominum et etiam paganorum rabiem uiriliter agere relatu multorum cognoscimus, omnimodis congaudemus, et uenerabiliter tuam in Christo amplectimur filiationem: et ut in melius semper proficere satagas, pacem, iustitiam et ueritatem diligas, a recto etiam tramite nullo modo deuies, paterne hortamur; quatenus benedictionem a clementissimo Domino nostro Iesu Christo, ut et ab eius apostolorum principe ac clauigero Petro consequaris, pro cuius amore talia  agere satagis. Denique notum esse uolumus tue filiationi, Lingonensis Ecclesie gemitum lacrymabilemque querimoniam non solum semel, sed et bis, et ter ad aures clementie nostre peruenisse, pro pastoris sui Argrini episcopi sequestratione, quem omnes unanimiter elegisse, expetisse et conclamasse se testantur, sed pro quorumdam subreptione ab eis eum separatum fuisse: qua de re ipsa Ecclesia pastorali destituta sit solatio, uariisque incessanter perturbationibus et incommoditatibus agitetur, adeo ut  pene iam ad nichilum deducta uideatur. Quam causam cum collegio uenerabilium episcoporum nostrorum diligenti examinatione perpendentes, et rei ueritatem perscrutantes, eorumque infelicitati misericorditer subuenientes, canonice definiuimus, quatenus ei sua nostra auctoritate redderetur Ecclesia: sententiam predecessoris Stephani pape causa necessitatis et utilitatis in melius commutantes, sicut predecessores nostros de multis egisse in promptu habemus. Unde preuidimus, et gloriam ac religiositatem tuam monemus, ut, quia canonice illum predicte sue Ecclesie Lingonensi restituimus, ei manum auxilii semper porrigas, nostreque institutioni consentias, et ubicunque expedit, adiutor ei ac defensor pro amore omnipotentis Dei, et reuerentia beatorum  apostolorum, nostraque apostolica paternitate existas: quatenus sub tuo regali munimine pacifice eamdem regere digne ualeat Ecclesiam, ut quibus debet preesse ualeat et prodesse. Bene uale.

Scriptum per manum Samuel notarii et scriniarii sancte Romane Ecclesie, u Id. Maii, indictione II.





EPISTOLA u. MATTONIS MOGUNTINI ARCHIEPISCOPI EIUSQUE SUFFRAGANEORUM AD IOANNEM IX PAPAM. De morte [a 1Kb] Arnulphi imper.; de Ludouico eius filio septenni, rege Germanie salutato: de archiepiscopatu apud Morauos erecto.

Domno sancte et apostolice et uniuersalis Romane Ecclesie pape, HATTHO indignus presul Moguntinensis Ecclesie, cum uniuersis suffraganeis nostre exiguitati adiunctis, debitum orationis obsequium,  et fidelem seruitutem.

Nouerit igitur sublimitas uestre sanctitatis, quod nulla fratrum unanimitas sancte Romane Ecclesie potestati subiecta, fidelior atque deuotior ac subiectior apparet quam nos, qui uestre dominationi et capiti omnium Ecclesiarum omni mentis intentione subiicimur, plurimum gaudentes in Domino et in dono gratie ipsius, quod per uestram sanctitatem et sapientiam magnifice et amplissime sedes eiusdem Ecclesie dilatatur in religione diuina: et in hoc instantissime precibus incumbimus, deprecantes diuinam clementiam ut ad altiora semper conscendere uos et de die in diem meliora sectari atque perficere concedat. De cetero uestre clementie innotescimus seniorem nostrum Arnulphum imperatorem de huius  uite exsilio migrasse. Sed quandiu in hoc mundo subsistimus per incerta ferimur, nescientes ubi quorumdam anime post hanc lucem mansionem recipiant: uestris quasi prouoluti uestigiis subnixe poscimus, ut animam ipsius uestre auctoritatis potestate a uinculis peccatorum absoluatis, quia quecunque solueritis super terram, erunt soluta in celo . Tali uero domino, rectore et gubernatore amisso, in nostris partibus uacillauit nauis Ecclesie. Quem regem eligeret paruo tempore insciamansit:  et quia timor magnus aderat ne solidum regnum in partes se scinderet, diuino, ut credimus, instinctu factum est ut filius senioris nostri quamuis paruissimus communi consilio principum et totius populi consensu in regem eleuaretur. Et quia reges Francorum semper ex uno genere procedebant, maluimus pristinum morem seruare, quam noua institutione insidere. Sed cur hoc sine uestra iussione et permissione factum sit, uestram haud dubitamus latere prudentiam. Nulla scilicet alia causa actum constat nisi quia, paganis inter nos et uos consistentibus, impeditum est iter nostrum ad sanctam matrem nostram Romanam sedem: ita ut nec legati a nostra paruitate ad uestram dignitatem dirigi potuissent. Sed quia tandem occasio et tempus aduenit,  quo nostra epistola uestris obtutibus presentaretur, rogamus nostram communem constitutionem uestre dominationis benedictione roborari. Insuper etiam pietati uestre intimamus quod fratres et cepiscopi nostri Bawarienses se apud nos conquerentes, et alta suspiria trahentes, gemebant qualiter Marauenses populi Francorum potestati rebelles iactent se ab illorum consortio esse diuisos, et seorsum metropolitano gloriantur a uestra concessione esse sublimatos, cum nunquam metropolitana sedes inter illos haberetur, sed semper illorum prouincie et diecesi cohererent. Dolebant se etiam apud nos quod quorumdam machinatione magna infamia circa uestram celsitudinem essent denotati, scilicet, ut cum paganis fedus et pacem inirent, et ipsi pagani  consilio eorum agerent tam multa nefaria et illicita. De his omnibus consilium a nobis querentibus Bawariensibus episcopis, iustum respondimus esse fratrum solatio semper adherere: quia Propheta inquit: Ecce quam bonum et quam iucundum habitare fratres in unum . Illi uero non in unum habitant, qui fratrum se solatio subtrahunt, aut fratribus insidias preparant. Nos illorum tristitie compatientes nolumus illi consilium de talibus obiectionibus prebere, priusquam ad uestram interrogationem per epistolam nostram ueniremus. Semper nos scimus carnales spiritales solere persequi, et maleuolos beneuolos infirmare et lacerare. Preuidere ergo summopere debent omnes qui sacerdotes Domini persequuntur, tam occulte quam manifeste,  ne ad illos pertineat quod Propheta dixit: Cogitauerunt malitias in corde suo: tota die constituebant prelia. Exacuerunt linguas suas sicut serpentis; uenenum aspidum sub labiis eorum . Et paulo post: Cadent super eos carbones, in ignem deiicies eos . Et iterum: uir linguosus non dirigetur in terra; uirum iniustum mala capient in interitu . Et per Ieremiam inquit Dominus: Omnes in sanguine iudicantur, unusquisque proximum suum tribulat. Omnes in malum manus suas preparant. Non debent enim alieni, episcoporum aut accusatores aut iudices fieri. Unde de Loth est scriptum: Ingressus es, ut aduena, nunquid ut iudices ?  Accusator autem episcoporum nullus sit seruus aut libertus, nullaque persona suspecta aut infamis repellantur inimici et omnes laici. Isti fratres et cepiscopi nostri Bawarienses, ueraces Dei cultores et boni pastores, peruigili custodia custodiunt gregem sibi commissum, ne lupi rabies aliquam sancti gregis ouiculam rapiat in predam suam. Stant pro muro domus Isrel, ne aliqua uis inimica firmamentum Ecclesie dissoluat. Qui tales inquietat et sua malitia impugnat, licet presentem, futuram tamen non euadet penam, quia scriptum est: Qui uos tangit, tangit pupillam oculi mei . Hec autem omnia perscripta uobis ideo dirigimus, qui estis caput totius sancte Ecclesie, quecunque per orbem diffunditur, et solamen merentium, quecunque tristia uobis contigerunt  membris uestris, quia sanctissimi pastores Christi superius dicti in nulla re a catholica fide deuiantes, sed eamdem sanctis operibus et ecclesiasticis officiis ornantes, apud nos conquerentes postulauerunt, ut uestre notitie manifesta faceremus, quia et illi per seipsos uobis eadem innotescere uita comite promittebant. Unde poscimus ut uestra consolatio illorum merorem ad letitiam reformet, et semper talia membra summo capiti, quod estis uos, se gaudeant adherere. Illi autem Marauenses, ut nostris auribus illatum est, in occasionem superbie sue assumunt, quia a uestra concessione dicunt se metropolitanum suscipere, et singulariter degentes aliorum episcoporum consortia refutant. Si hac confidentia diutius inflantur, usque ad sanguinis effusionem, ut multi arbitrantur,  prosilient. In quantum prefuimus, admonemus, quatenus uestra auctoritas, priusquam hoc contingat, ad humilitatis uiam illos corrigendo deponat, ut tandem cognoscant cui dominatui subiici debeant. Nos siquidem debitores esse cognoscimus, si quid a sancte matris Romane Ecclesie scilicet contigerit elabi, uos inde certificari, ut uestra potentia ad rectitudinis lineam perducatur. Quod si uestra admonitio illos non correxit, uelint, nolint, Francorum principibus colla submittent, et credimus absque effusione sanguinis, et mutua cede ex utraque parte, tunc posse bene contingere. Iterum iterumque uestre dignitatis auribus replicamus, quod tam episcopi quam laici Bawarienses in religione Christianitatis nulla gente inferiores esse probantur, neque unquam  Franci absque illorum auxilio, aut in ecclesiasticis rebus, uel in bellicis negotiis nominatim, uel fama, dignum aliquid peregerunt. Sicut neque illi absque istis.





[a 1Kb] EPISTOLA uI. THEOTMARI IUuANENSIS ECCLESIAE ARCHIEPISCOPI, ET ALIORUM EPISCOPORUM, AD IOANNEM IX. Queruntur unum archiepiscopum, et episcopos tres, in Schlauorum terris, prius Putauiensi episcopo subiectis, creatos esse.

Summo pontifici, et uniuersali pape, non unius urbis, sed totius orbis, domino IOANNI, Romane sedis gubernatori magnifico, humillimi paternitatis  uestre filii, THEOTMARUS Iuuanensis Ecclesie archiepiscopus, WALDO Frisingensis, ERCHENPALDUS Eystatensis, ZACHARIA Sebonensis, TUTTO Ratisponensis, RICHARIUS Patauiensis Ecclesie episcopus. Necnon, et uniuersus clerus populusque Christianus per totam Noricam, que et Bawaria uocatur, prosperum in Saluatore nostro profectum catholice pacis augmentum, et regnum optamus eternum.

Antecessorum uestrorum decretis et catholicorum Patrum institutis plenissime instruimur in omnibus nostro ministerio sacerdotali obstantibus et aduersantibus Romanum appellare pontificem, ut quod ad unitatem concordie, et ad custodiam pertinet discipline, nulla dissensione uioletur, sed ab ipso summa prouisione decernatur. Nequaquam enim credimus,  quod coacti quotidie audimus, ut de illa sancta et apostolica sede, que nobis sacerdotalis mater est dignitatis, et origo Christiane religionis, profluxerit quidpiam peruersitatis, sed doctrina, et auctoritas ecclesiastice rationis. Sed uenerunt, ut ipsi promulgauerunt, de latere uestro tres episcopi, uidelicet Ioannes archiepiscopus, Benedictus et Daniel episcopi in terram Schlauorum, qui Maraci dicuntur, que regibus nostris, et populo nostro, nobis quoque cum habitatoribus suis subacta fuerat, tam in cultu Christiane religionis, quam in tributo substantie secularis, quia exinde primum imbuti, et ex paganis Christiani sunt facti. Et idcirco Patauiensis episcopus ciuitatis, in cuius diecesi sunt illius tempore populi ab exordio Christianitatis eorum,  quando uoluit et debuit, illuc nullo obstante intrauit, et synodalem cum suis, et etiam ibi inuentis, conuentum frequentauit, et omnia que agenda sunt potenter egit, et nullus ei in faciem restitit. Etiam et nostri comites illi terre confines placita secularia illic continuauerunt, et que corrigenda sunt correxerunt, tributa tulerunt, et nulli eis restiterunt; usque dum, incessente corda eorum diabolo. Christianitatem abhorrere, et omnem iustitiam detrectare, belloque lacessere et obsistere seuissime ceperunt, adeo ut uia episcopo et predicatoribus illa non esset, sed libitu suo egerunt que uoluerunt. Nunc uero, quod graue nobis uidetur, et incredibile, in augmentum iniurie iactitant se magnitudine pecunie id egisse, qualia de illa apostolica  sede nunquam audiuimus exisse, neque canonum decreta sanxisse, ut tantum schisma una pateretur Ecclesia. Est enim unus episcopatus in quinque diuisus. Intrantes enim predicti episcopi in nomine uestro, ut ipsi dixerunt, ordinauerunt in uno eodemque episcopatu, unum archiepiscopum  et tres suffraganeos eius episcopos absque scientia archiepiscopi, et consensu episcopi in cuius fuerunt diecesi. Cum in concilio Africano, cap. 20, decretum sit ut plebes que in  diecesibus ab episcopis retinentur, que nunquam episcopos habuerunt, nonnisi cum uoluntate eius episcopi a quo tenentur proprios accipiant rectores, uel [id est, al. et HARD.] episcopos. Et item in eodem concilio, cap. 65, ut plebes, que nunquam habuerunt proprios episcopos, nisi ex concilio plenario uniuscuiusque prouincie, et primatis, atque consensu eius ad cuius diecesin eadem plebs pertinebat, episcopos minime accipiant. In decretis pape Leonis, capite 15, scriptum est: Nulla ratio sinit ut inter episcopos habeantur, qui a prouincialibus episcopis, cum metropolitani iudicio non consecrantur. Item, capite 49: Si indignis quibusque, et longe extra sacerdotale meritum constitutis, pastorale fastigium et gubernatio Ecclesie detur, non est hoc  consulere populis, sed nocere; nec prestare regimen, sed augere discrimen. Et in eodem capite, post pauca: Difficile est, ut bono peragantur exitu, que malo sunt inchoata principio. Et in decreto pape Celestini antecessoris uestri, capite 17 continetur, ne alicui locus concedatur sacerdoti in alterius iniuriam. Antecessor uester, Zuentibaldo duce impetrante, Withingum consecrauit episcopum, et nequaquam in illum antiquum Patauiensem episcopatum eum transmisit, sed in quamdam neophytam gentem, quam ipse dux domuit bello, et ex paganis Christianos esse patrauit. Cum autem eisdem Schlauis locus familiaritatis apud legatos uestros dabatur, accusabant nos et diffamabant nos in multis, et uerbis mendacibus instabant, quia nemo eis uera re  spondebat, dicentes nos et cum Francis et Alemannis scandalum et discordiam habuisse, cum hoc falsum esse ex hoc conuincitur, quia amicissimi nostri sunt, et caritatiue cooperantes, et etiam cum ipsis impacatos esse accusabant.

Quod non nostra culpa exigente, sed sua proteruia faciente, ita fatemur esse. Quia quando Christianitas illis cepit uilescere, et insuper debitum tributum senioribus nostris regibus et principibus eorum soluere respuerunt, belloque resistere, et gentem nostram ceperunt lacessere, orta est seditio inter illos. Et quoniam armis sibi eos defenderunt, et in seruitium redegerunt, idcirco iure proprio tributarios habere debuerunt, et debent, et siue uelint, siue nolint, regno nostro subacti erunt.  Quapropter oportet uos ab alto speculari, et moderaminis temperiem pre omnibus tenere, ne peior pars confortetur, et melior infirmetur. Progenitores namque serenissimi senioris nostri, Ludwici uidelicet imperatoris, et reges ex Christianissima Francorum gente prodierunt. Moimarii uero Schlaui, a paganis et ethnicis uenerunt. Illi potentia imperiali Romanam rempublicam sublimauerunt, isti damnauerunt. Illi Christianum regnum confortauerunt, isti infirmauerunt. Illi toti mundo spectabiles apparuerunt, isti latibulis et urbibus occultati fuerunt. Illorum  consilio apostolica sedes pollebat, istorum persecutione Christianitas dolebat. In omnibus his iuuenculus rex noster, nulli predecessorum suorum inferior, secundum uirtutem a Deo sibi datam, sancte Romane Ecclesie, et uobis summo pontifici, cum omnibus regni sui principibus adiutor optat esse fortissimus. Omne namque regnum diuinitus sibi commissum ad Dei seruitium suumque adiutorium unum uult et operatur. Unde et pace uiget, et concordia gratulatur, atque ad uestram paternitatem, sicut patres sui se pertinere letatur. Quod nos prefati Schlaui criminabantur, cum Ungaris fidem catholicam uiolasse, et per canem, seu lupum, aliasque nefandissimas et ethnicas res, sacramenta et pacem egisse, atque ut in Italiam transirent pecuniam  dedisse, si uobis coram posito, ratio inter nos agitaretur ante Deum, qui cuncta nouit antequam fiant, et coram uobis qui uicem eius apostolicam tenetis eorum falsitas manifestaretur, et innocentia nostra probaretur. Quia enim Christianis nostris longe a nobis positis semper imminebant, et persecutione nimia affligebant, donauimus illis nullius pretiose pecuniam substantie, sed tantum nostra linea uestimenta, quatenus aliquatenus eorum feritatem molliremus, et ab eorum persecutione quiesceremus. Talia namque, ut prescripsimus, iuxta malitiam cordis sui argumentantes, et pontifices uestros [nostros] ad iniuriam nostram incitantes, adeo, ut directa nobis epistola quasi ab apostolica sede, hec omnia improperabant, et diuersas iniurias  ingerebant, atque inter alia diuino gladio feriendos dignos dicebant. Impletur enim in nobis quod quidam sapiens ait: Iustus tulit crimen iniqui. Ipsi enim crimen quod nobis falso semel factum imposuerunt, multis annis peregerunt. Ipsi Ungarorum non modicam multitudinem ad se sumpserunt, et more eorum capita suorum pseudochristianorum penitus detonderunt, et super nos Christianos immiserunt, atque ipsi superuenerunt, et alios captiuos duxerunt, alios occiderunt, alios ferina carcerum fame et siti perdiderunt, innumeros uero exsilio deputarunt, et nobiles uiros ac honestas mulieres in seruitium redegerunt, ecclesias Dei incenderunt, et omnia edificia deleuerunt, ita ut in tota Pannonia nostra maxima prouincia tantum una non appareat ecclesia, prout  episcopi a uobis destinati, si fateri uelint, enarrare  possunt, quantos dies transierunt, et totam terram desolatam uiderunt. Quando uero Ungaros Italiam intrasse comperimus, pacificare cum eisdem Schlauis, teste Deo, multum desiderauimus, promittentes eis propter Deum omnipotentem ad perfectum indulgere omnia mala contra nos nostrosque acta, et omnia reddere que de suis nostros constaret habere, quatenus ex illis securos nos redderent, et tandiu spatium darent, quandiu Longobardiam nobis intrare et res sancti Petri defendere, populumque Christianum diuino adiutorio redimere liceret. Et nec ipsum ab eis obtinere potuimus, ut post tanta maleficia haberent beneficia; et sunt falsi accusatores, qui semper fuere Christianorum persecutores. Si quis in toto mundo aliorsum nos oberrasse et iustitie restitisse  probare conetur, ueniat presens, et eum ludificasse, nosque de hac re sentietis purissimos esse. Idcirco singuli omnesque admonendo precamur, ne ullo modo alicui falso de nobis aliquam suspicionem referenti creduli sitis, antequam opportunitas exigat, ut huius rei gratia missus de uestra celsitudine nobis, aut a nostra paruitate directus appareat uobis. Communis gemitus et generalis dolor angustat quos Germania et tota tenet Norica, quod unitas Ecclesie diuiditur scissura. Est enim, ut premisimus, unus episcopatus in quinque diuisus. Ideo si quid fraus maligni [al., maligna. HARD.] Schlauorum calliditate adduxerat, iustitia uertat. uosque uirtute ex alto induti, et apostolica potestate armati, iusta prophetam: Quod fractum est alligate, quod infirmum consolidate, quod  abiectum reducite; ut deinceps populus, et fidei integritate gratuletur, et sancta Ecclesia tranquilla deuotione letetur

Theotmarus indignus archiepiscopus, et apostolicarum rerum procurator promptissimus. Pecuniam uestro iuri debitam, propter infestam paganorum seuitiam, nec per me poteram, nec per alios transmittere; sed quia Dei gratia liberata est Italia, quanto citius potero, uobis transmittam. Precatur nostra humilitas ut dignetur uestra sublimitas respondere per singula transmissa cum epistola.

Alme pater mundi dignus pro nomine Petri,
Nomine quem sequeris, utinam uirtute sequaris,
Sisque tuis famulis protector uerus, et impos,
 Commendes Domino, celo qui presidet alto.





IOANNIS PAPAE IX CANON DE ELECTIONE PAPAE.


 Quia sancta Romana Ecclesia, cui Deo auctore presidemus, plurimas patitur uiolentias pontifice obeunte, quia absque imperatoris nolitia et suorum  legatorum presentia pontificis fit consecratio, nec canonico ritu et consuetudine ab imperatore directi intersunt nuntii, qui uiolentiam et scandala in eius  consecratione non permittant fieri, uolumus id ut deinceps abdicetur, et constituendus pontifex conuenientibus episcopis et uniuerso clero eligatur, expetente senatu et populo, qui ordinandus est, et sic in conspectu omnium celeberrime electus ab omnibus, presentibus legatis imperialibus, consecretur;  nullusque sine periculo iuramentum uel promissiones aliquas noua adinuentione ab eo audeat extorquere, nisi que antiqua exigit consuetudo, ne Ecclesia scandalizetur uel imperatoris honorificentia minuatur.





IOANNIS PAPAE IX PRAELOCUTIO IN CONCILIO RAuENNATE.



 Prelocutio pontificis.

Quia, diuina inspirante misericordia, uestra nobiscum conuenit fraternitas, ut nutu sancti Spiritus, qui suis nunquam deest fidelibus, communi omnium uestrum consultu, fratres karissimi, ea que necessaria sancte Dei Ecclesie preuidimus, una cum spirituali filio nostro, gloriosissimo uidelicet imperatore Lamberto, et uestro sancto collegio, et que nociuo surculo pullulare conabantur in agro sancte Ecclesie, canonico sarculo eradicare studeamus, que capitulatim annotata sunt, si omnibus placent, in conspectu omnium legantur, examinentur, et examinata manibus omnium pro futura memoria roborentur, ne ulli unquam sine status sui periculo eadem uiolare liceat, sed rata et firma in perpetuum  consistant ad statum et munimen sancte Dei Ecclesie, ad saluationem omnium fidelium per Dei misericordiam.


Responsio.

Immensas Deo Saluatori nostro laudes referimus, qui talem uos prefecit Ecclesie eius opportunitatem decernere, ut omne ab ea zizanium eradicare conemini, prout in hac S. synodo cunctis nationibus apertis declaratur indiciis. Capitula etiam que pro generali omnium cautela ad robur et munimen sancte Ecclesie conscripta sunt, si uestre placet pietati, legantur, qualiter per ea omnes doceamur que obseruare, uel que cauere debeamus, ne in aliquo a regulis sanctorum Patrum, quod Deus auertat, deuiare inueniamur.




ANNO DOMINI DCCCCu.
BENEDICTUS PAPA Iu.





NOTITIA HISTORICA.


 Benedictus Iu, natione Romanus, post interregnum unius diei subrogatus est Ioanni IX anno Christi 905, tempore Lamberii imperatoris. Munificentissimus erga pauperes, uiduas et orphanos, inter horum temporum pontifices tanquam sidus quoddam lucidum emicuit. Anno pontificatus sui tertio, qui  est Christi 907, ex hac uita migrauit, sepultusque est apud Sanctum Petrum iuxta aditum quo itur ad sanctum Gregorium: ubi et sepulcrum eius exornatum fuit epitaphio, quod ex Manlio exscriptum habet Baronius predicto loco.





BENEDICTI PAPAE Iu EPISTOLAE.



EPISTOLA PRIMA. AD GALLIARUM EPISCOPOS, PRINCIPES, etc. Argrinum Lingonensem episcopum in Ecclesie sue iura omnia restituit.



BENEDICTUS episcopus, seruus seruorum Dei, reuerentissimis  et sanctissimis confratribus nostris Galliarum archiepiscopis, episcopis, seu gloriosissimis regibus, ducibus, comitibus, sancte catholice et apostolice Ecclesie filiis atque fidelibus.

Quanta pietatis gratia, quantaque compassionis et condescensionis sublimitate, sancta mater Romana  Ecclesia, apostolicis instructa hortaminibus, polleat et emineat uniuersis in fidei unitate degentibus, clarum habetur, quoniam a Deo omnis misericordie fulget, quemadmodum a sacratissimi fontis potu hausit. Quapropter omnibus in sancte conuersationis gremio consistentibus notum esse uolumus legatos Argrini confratris nostri uenerabilis episcopi nostrum adiisse apostolatum, humiliter obsecrantes quatenus iustitie moderamine equitatis libramina, more predecessorum nostrorum, et pro amore Dei, et reuerentia beati Petri apostolorum principis, conferremus, suumque electionis ordinem decretumque a populo et clero Lingonensis Ecclesie digestum, quod pre manibus habebant, clementie uestre attenderemus, quod et fecimus, in omnibus seruata seruare  curantes: uidelicet qualiter a clero et populo prefata Lingonensis Ecclesia post discessum Gerlonis quondam episcopi unanimiter expetitus, concorditer electus et acclamatus, necnon a proprio metropolitano Aureliano, et ab eius suffraganeis, et a Bernuino uiennensi archiepiscopo canonice consecratus, et in ipsa sede Lingonica communi uoto ac desiderio inthronizatus exstitit, et quomodo per spatium duorum annorum et trium mensium eamdem prout potuit pastorali moderamine rexit Ecclesiam; sed postea per quorumdam hominum insolentiam et subreptionem a propria sequestratus fuerit Ecclesia tempore Widonis imperatoris, qui tunc Romanis imperabat. Peractis autem liquidius annis, cum frequenter hanc sanctam Romanam Ecclesiam infortunii  sui causa uisitaret, et semper lacrymabiliter, ut ei sinum misericordie hec aperire dignaretur deposceret, peruenit ad predecessoris nostri pie recordationis Ioannis pape presentiam cum Ecclesie sue lacrymosis querimoniis, qui eius absentiam et uoce et litteris condolebant, scilicet quod post eius discessum uariis et nimis attriti incommoditatibus, omni pastorali destituti fuissent solatio, adeo ut nec chrisma confectum, nec infantes consignati in ipsa Lingonensi Ecclesia fuerint, nec aliquod episcopale ministerium rite peractum; unde etiam dictus Ioannes sanctissimus papa, eius querimoniam Ecclesie sue benigne suscipiens, cum collegio episcoporum suorum reliquorumque ordinum frequentia diligenter inquisiuit, canoniceque definiuit, quatenus  ei apostolica auctoritate sua redderetur Ecclesia, quemadmodum in scrinio sancte Romane Ecclesie plenius habetur. Nos uero, his auditis et diligenti examinatione perpensis, predecessoris nostri Ioannis pape statuta in omnibus seruare cupientes, quia rationis huius series indiscussa, et irrefragabiliter determinanda, absque reuerendorum episcoporum consilio perfectionis cumulum capere non poterat, sanctam conuocauimus in Lateranense palatium synodum, omniaque ista uera esse omnimodis comprobantes, consilio et hortamine reuerendorum patrum nobis assistentium, iura ei indulsimus ecclesiastica, scilicet ut quia iniusto a sua Ecclesia priuatus fuerat ordine, iusto etiam redderetur moderamine,  nostroque apostolico priuilegio solemniter munitus Lingonensem canonice deinceps absque alicuius contradictione teneret Ecclesiam, pastoraliterque regeret, atque Deo ordinante disponeret. Non sententiam predecessoris nostri Stephani pape reprehendentes, sed canonice causa necessitatis et utilitatis in melius commutantes, quemadmodum predecessores nostros de multis egisse manifestum est. Quamobrem auctoritatis nostre priuilegium ei fieri iussimus, in quo pallii usum ad missarum solemnia sacratis diebus illi concessimus, quod olim a sanctissimo predecessore nostro Formoso papa acceperat. Quapropter uirtute sancti Spiritus et nostra apostolica auctoritate precipimus ut nulla potestas regalis, nullusque conditionis uel ordinis  sexus, contra hoc nostrum apostolicum priuilegium insurgere audeat, nostrisque iussionibus ullo modo contraire pertentet: sed liceat ei quiete suam, Domino iuuante, regere Ecclesiam, ut quibus preesse debet ualeat et prodesse. Si quis uero huius priuilegii nostri temerarius transgressor exstiterit, et in omnibus non obseruauerit, et de rebus iam fate Lingonensis Ecclesie iuste acquisitis aliquid inuaserit, aut minorare tentauerit, sciat se a uiuifico Domini et Saluatoris nostri Iesu Christi corpore et sanguine alienum, et a consortio fidelium Christianorum sequestratum, et nisi correctus satisfecerit, perpetuo anathemate damnatum. Bene ualete.

Scriptum per manum Sergii sancte Romane Ecclesie scriniarii in mense Augusto, indictione 3.  Data XI Kal. Septemb. per manum Leonis Dei pietate primicerii sancte sedis apostolice, anno domini Benedicti pape primo. Anno 11 post obitum Landeberti imperatoris Augusti, indictione 3.



EPISTOLA II. AD CLERUM ET POPULUM LINGONENSEM.


BENEDICTUS episcopus, seruus seruorum Dei, clero et plebi sancte Lingonensis Ecclesie.

Apostolica nos et euangelica instituta incessanter admonent ut omnium Ecclesiarum curam sollicite gerere debeamus, ipsa nos instruente, nobisque in beato Petro apostolorum principe precipiente ueritate,  qui dicit: Simon Ioannis, diligis me? Pasce oues meas . Cuius auctoritate et uicaricatione diuina dispositione freti, cunctis et in prosperitatibus congaudere, et in necessitatibus opem ferre parati sumus. Et quia lex Dei per Moysen data precipit: Si, inquiens, uideris asinum proximi tui sub onere iacentem, non pertransibis, sed subleuabis cum eo ; scrutata uestra calamitate, uestraque discrimina continua, non sine maximo merore admirando suscepimus quod infra tot dierum temporumque spatia uestram nobis iniuriam custos hominum sollicitudo minime patefecit. Nunc ergo quia sicut per uestra scripta didicimus, Teutbaldus neque a uobis expetitus, neque electus, neque acclamatus  est, sed nec ad aliquos sacros ordines in uestra Ecclesia prouectus, sicut hoc ueris approbare potestis indiciis, et ita se res habet, sicut predecessori nostro pie recordationis Ioanni pape iamdudum innotuistis: non nobis uidetur esse incongruum, sed potius omni sacra et canonica auctoritate fulcitum, more predecessorum nostrorum sententiam mutando in melius, ut de multis exemplis euidentissimis approbare possumus. Ideo Argrinum pastorem uestrum a uobis unanimiter electum et expetitum uobis canonice preesse concedimus; quem, sicut dicitis, utique patet inconsiderate fuisse per subreptionem a uobis expulsum: precipientes ut digna ac competenti illum reuerentia recipiatis, atque sicut proprio episcopo obedientes in omnibus existentes,  et eius alloquio et consolatione nostra auctoritate fruamini, ac ueluti eo tanto pastore reddito et a uobis recepto in Domino uobiscum congratulemini. Sane quia omnibus Ecclesiis ius intemeratum legemque canonicam inuiolabiliter conseruare uolumus, Ecclesie uestre nequaquam uim inferre debemus, nec aliquod preiudicium imponere querimus, sed in omnibus canonicam auctoritatem et priscam electionem immutilatam esse censemus. Bene ualete.

Data II Kalend. Septembris, per manum Sergii scriniarii sancte Romane Ecclesie, indictione tertia.



EPISTOLA III, ENCYCLICA. Malacenum episcopum sociosque eius a Saracenis male habitos commendat.


 BENEDICTUS seruus seruorum Dei, omnibus reuerentissimis  et sanctissimis episcopis seu archiepiscopis, necnon abbatibus atque comitibus, seu iudicibus, uerum etiam et uniuersis orthodoxis Christiane fidei cultoribus.

Sanctitati seu omnium Christianorum religiositatibus notum esse uolumus, quia iste presens Malagenus uenerabilis episcopus Hierosolymitane Ecclesie, una cum suis fidelibus a Saracenorum gentibus a sua Ecclesia depredatus est, et etiam quidam de suis hominibus ab ipsa nefandissima gente Saracenorum occisi sunt, pro eo quod fidem illorum minime celebrare uoluerunt. Hic itaque Malacenus reuerentissimus episcopus cum ab ipsis Saracenis depredatus est, a quibusdam Christianis Deum timentibus comparatus est, et alii triginta Christiani,  qui cum eo depredati sunt, ab eisdem Saracenis in custodia retinentur. Unde mandamus ut pro Dei omnipotentis amore, in quantum uirtutis Dominus uobis donauerit, adiutorium illis faciatis, et liceat illis quiete et absque cuiuscunque oppressione saluos pergere, et de ciuitate in ciuitatem per uestrum auxilium et adiutorium salui existant, ut nullus homo eos depredare, aut aliquod malum facere audeat: sed, pro amore Dei et reuerentia beatorum principum apostolorum Petri et Pauli, ad cuius limina isti peruenerunt, benigne eos suscipiatis, et de ciuitate in ciuitatem saluos eos transmittite, et hospitium eis preparate. Credimus enim quia omnia, quidquid in eis bonorum feceritis, ab ipso creatore omnium Deo uobis retribuetur, et mercedem exinde  habebitis





PRIuILEGIUM BENEDICTI PAPAE Huoggi abbati Fuldensi concessum.


 BENEDICTUS, seruus seruorum Dei, HUOGGI abbati uenerabilis monasterii Domini Saluatoris, et per eum in eodem uenerabili monasterio successoribusque suis abbatibus in perpetuum.

 Summam gerentes sollicitudinem omnium uenerabilium locorum quantum ex diuino adiutorio possibilitas datur de eorum stabilitate satagere studemus. Hoc namque studio et diuina placatur clementia et laus Ecclesie Christi procuratur. Nam potiori et nos fiducia pro impetranda uenia delictorum eternam pietatem audemus implorare. Et ideo reuerentia tua postulauit a nobis, quatenus iam dictum uenerabile monasterium Domini Saluatoris a sancto Bonifacio archiepiscopo constructum in loco Boconia erga ripam fluminis Fulda priuilegii sedis apostolice munimine decoretur, ut sub iurisdictione sancte nostre, cui Deo auctore deseruimus, Ecclesie constitutum nullius alterius Ecclesie iurisdictionibus submittatur.  De qua re piis desideriis fauentes, hac nostra apostolica auctoritate id quod exposcitur effectui mancipamus, secundum priuilegii seriem quod ab  antecessore nostro bone memorie Marino huius alme sedis presule inibi perpetualiter factum nobis ostendere sategisti. Et ideo omnem cuiuslibet Ecclesie sacerdotem in prefato uenerabili monasterio ditionem quamlibet habere et auctoritatem preter sedem apostolicam, et episcopum in cuius diecesi idem uenerabile monasterium constructum esse dignoscitur; cui licentiam concedimus tantum cum opportunitas consecrandi altaris fuerit; prohibemus ita ut nisi ab abbate monasterii fuerit inuitatus, nec missarum ibidem solemnitatem quispiam presumat omnino celebrare, ut profecto iuxta id quod subiectum apostolice sedi firmitate priuilegii consistit, inconcusse dotatum permaneat locisque ac rebus, tam eis quas moderno tempore tenet uel possidet quam quas  futuris temporibus in iure ipsius monasterii diuina pietas uoluerit augere ex donis et oblationibus decimisque fidelium, absque ullius persone contradictione firmitate perpetua perfruatur. Ceterum hoc deliberantes decernimus ut congruis temporibus nostre sollicitudini ecclesiastice intimetur, qualiter religio monastica regulari habitu dirigatur concordiaque conuenienti ecclesiastico ritu mancipetur, ne forte, quod absit, sub huius priuilegii obtentu animus gressusque rectitudinis uestre a norma iustitie aliquo modo retorqueatur. Et neque regi, neque episcopo cuilibet, uel comiti, uel alii magne parueque persone licitum sit quamlibet uim inferre, siue aliquam controuersiam facere in rebus uel familiis eiusdem sepe dicti uenerabilis monasterii. Et auctoritate nostra  interdicimus ut nulla femina inibi ingredi unquam presumat. Nemo in eodem monasterio uenerabili, uel in ceteris eius locis placitum habeat. Nemo seruos uel colonos ad aliquod seruitium constringat, illis tantum exceptis personis quibus abbas ad utilitatem sue necessitatis assensum prebuerit. Eligendi sibi abbatem quando opus fuerit fratres inter  se potestatem omnimodis habeant secundum regulam sancti Benedicti sine ullius persone contradictione. Et tibi, fili dilecte Huoggi, quia te bene eruditum et eloquentem uirum esse nouimus, uerbum Dei predicare auctoritate sancti Petri, et concedimus et precipimus. Igitur statuentes apostolica cura, decernimus per huius decreti nostri paginam ut quicunque cuiuslibet Ecclesie antistites uel quacunque dignitate predita persona hanc priuilegii nostri auctoritatem quam prerogatiua principis apostolorum firmamus, temerare presumpserit, nisi cito resipiscat, anathema sit, et iram Dei incurrens, a cetu sanctorum omnium extorris existat, et nichilominus prefati monasterii dignitas a nobis indubia permaneat. Qui autem custos exstiterit, benedictionem et  gratiam a Domino consequatur.

Scriptum per manum Leonis scriniarii sancte Romane Ecclesie in mense Maio, indictione 4. Bene ualete. Datum quinta decima Kalendarum Iunii per manum Anastasii primicerii defensorum sancte sedis apostolice, imperante domno piissimo Augusto Ludouico a Deo coronato magno imperatore anno.




ANNO DOMINI DCCCCu.
CHRISTOPHORUS SEDIS APOSTOLICAE INuASOR.





NOTITIA HISTORICA IN CHRISTOPHORUM.


Christophorus, inuasor sedis apostolice, pari modo ab inuasore Sergio pontificatu deiicitur, quo ille predecessorem suum Leonem u legitime electum sede sua amouerat. Nam cum septem menses sedem pontificiam tenuisset, deiectus est e sede uiolenter per Sergium, strictusque uinculis, et in carcerem trusus, per uim inductus uitam et habitum monasticum suscepit.





DIPLOMA CHRISTOPHORI In confirmationem priuilegiorum abbatie Corbeiensis in diecesi Ambianensi.

 CHRISTOPHORUS episcopus, seruus seruorum Dei, uniuersis episcopis Galliarum.

Cum Romane sedis pontificem constet omnium Ecclesiarum Christi caput fore, ac si beati Petri apostolorum principis uices agentem, cui Christus ait: Tu es Petrus, et super hanc petram edificabo Ecclesiam meam, et tibi dabo claues regni celorum, nulli cunctandum est quod cuncte Ecclesie paci, saluti et quieti prospicere nos oporteat, precipue tamen his qui ad nos necessitatis sue causas deferre uoluerint. Unde cognoscat omnium sanctorum Gallie presulum carissima fraternitas quod uir uenerabilis Franco abbas ex monasterio Corbeie prouincie Galliarum, quod est constructum in pago  Ambianensi super fluuium Sommam, adiit nos per uenerabilem cepiscopum nostrum Orgarium, petens ut nostre auctoritatis priuilegio precepta uel edicta regum et imperatorum antiquis aut modernis temporibus eidem loco concessa firmaremus, necnon priuilegia episcoporum, unum a presule Ambianensi Bertefrido, ad cuius diecesim locus ipse pertinet, et cepiscopis suis factum, et primitus edificato suo monasterio datum; aliud longe postea regnante Carolo, ab Hincmaro Rhemensi archiepiscopo et uniuersali concilio episcoporum Gallie conscriptum; preterea priuilegia beate memorie Benedicti et Nicolai predecessorum nostrorum, in quibus omnibus statutum est ut prefatum monasterium Corbeie  rerum suarum liberam obtineat dominationem, et eligendi sibi abbatem de suis semper habeat potestatem, contradictores uero et repugnantes huic sanctioni anathemate damnandos. Qua de re nouerit omnis cetus episcoporum Gallie quod priuilegia sanctorum episcoporum Gallie, siue sedis Romane, cui auctore Deo presidemus, iam dicto monasterio Corbeie concessa, nostre auctoritatis edicto roboramus, et omnem resistentem diuino iudicio damnandum denuntiamus. Super hec autem iam dictus abbas Franco cum congregatione sibi commissa obsecrat, ut quia, diuina decernente iustitia, piratarum seuitia, maritima Gallie loca, in quibus et ipsum monasterium situm est, adeo deuastantur, ut nulli extra munitiones manenti liber relinquatur locus,  cuius etiam uastitatis impulsu cogente, sepe memoratum monasterium muro munitum est; quatenus idem, sicut prius, in abbatis et fratrum potestate perpetuo maneat, ita ut neque comes, nec quilibet iudex, aut manendi, aut aliquid contra uoluntatem  abbatis et fratrum inibi agendi potestatem presumere audeat, ne forte concessa ab initio priuilegia uiolentur. Quorum petitionem iustam et pro tempore opportunam iudicantes, decernimus, ne aliqua siue ecclesiastica, siue secularis persona contra roborata nostra auctoritate priuilegia uenire audeat; sed sicut hactenus, ita deinceps in futurum inconuulsa permaneant. Et quia preteritorum casus nos cautos faciunt in futurum, omnem huic sancte auctoritati renitentem, nisi eis, quos lesit, digne satisfecerit, alienum a cetu fidelium et hic et in futuro decernimus; omnes uero his nostris sancti scilicet Petri successoris decretis fauentes, gratie sue ubertate Dominus replere dignetur.

Scriptum per manum Sergii scriniarii sancte Romane  Ecclesie in mense Decembri, [a 1Kb] indictione XI, septimo Kal. Ianuarii, imperante domno nostro piissimo augusto Ludouico a Deo coronato imperatore sanctissimo. ualete.




ANNO DOMINI DCCCCuIII.
REMIGIUS MONACHUS S. GERMANI ANTISSIODORENSIS, ORDINIS S. BENEDICTI.





NOTITIA HISTORICA IN REMIGIUM.


 Remigius, monachus cenobii S. Germani Antissiodorensis, ord. S. Benedicti, post annum 882 a Fulcone archiepiscopo Rhemensi ad scholam ibi regendam euocatus est, teste Flodoardo Hist. Rhem. Iu, 9. Operose de illo egit Historia litteraria Gallie tom. uI, p. 99. Edidit ille:

1. Expositionem Misse, quod opusculum Alcuino tribuerunt, quippe quod c. 40 libri de diuinis Officiis constituit, obseruante Eccardo rerum Francic. XXuII, 26. Multa ex Marco Floro desumpsisse notat Buleus Hist. Academie Parisine tom. I, pag. 635. Posseuinus librum de Officiis diuinis colon. 1536, excusum memorat; nescio an idem sit cum hac Expositione Misse. Exstat tom. XuI Bibl. PP. maxime, p. 883.

2. Expositionem in undecim prophetas minores, que una cum Oecumenio et Areta prodiit Antuerpie 1545.

3. Commentaria in Psalmos, ex Ambrosio, Augustino et Cassiodoro consarcinata. Colon. 1536, fol. Et  hec quidem tria habentur tom. XuI Bibl. PP. Lugdun.

4. Commentarius in Epistolas Pauli, qui uulgo Remigio Rhemensi uel Haymoni [a 1Kb] tribuitur, ad nostrum potius pertinet, quia Gregorius Magnus cum Beda ibi citatur, et Saracenorum mentio fit. Sub nomine nostri prodiisse in Bibl. PP. Coloniensi tradit Caueus, quod longe secius est. Nam tomo u eiusque parte tertia expresse habetur Remigii Rhemensis  episcopi Explanatio Epistolarum Paulinarum ex editione Io. Bapt. uillalpandi. Rom. 1598. fol. Mogunt. 1614. fol. In Bibl. uero Lugdunensi tom. uIII, p. 883, Remigio Lugdunensi ascribitur. uide Historiam Gallie litterariam tom. III, p. 162.

5. Commentarius in Apocalypsin, qui uulgo Haimoni tribuitur, ad nostrum spectat. Nam is ex quadam modestia nomen suum scriptis non addidit, uel etiam Reymonis aut Raymonis abbreuiatum nomen adiecit, unde Haymonem fecerunt in his non satis exercitati. Stylus enim est Remigii nostri, prout obseruat abbas Lebeuf tom. I Dissert. ad Hist. Gallicam spectantium, pag. 279, qui etiam singularem de hac re dissertationem promittit. Ut obiter hoc addamus, abbas modo laudatus ibidem illud agit, ut Honorium, quem huc usque Augustodunensem uocarunt, Germanie potius uindicet, ut Auguste uel uindelicorum uel Rauracorum tribuendus sit.

6. Epistola ad Dadonem episcopum uirdunensem,  in qua explicat quid de Gog et Magog apud Ezechielem intelligendum sit, et de Hungrorum origine quedam narrat, habetur in Collectione amplissima Edm. Martene et Ursini Durand tom. I, p. 230. Quamuis etiam tantum littere initiales R. et D. in codice Floreffiensi exstent, tempora tamen conueniunt, et sub finem epistole congregationem S. Germani uocat fratres et dominos suos.

7. Commentarius in Genesin editus est a Bern. Pezio  Thes. nouissimo Anecdot. tom. Iu, part. 1, sub init.

8. Comment. uastus in Mattheum, ms. habetur Monachii in bibliotheca serenissimi electoris Bauarie, teste Reu. Bern. Pezio Dissert. Isagogica ad tom. I Thesauri, noui Anecdotorum, p. 23: in Bibl. uindobonensi et S. Georgii Maioris uenetiis, teste Posseuino Apparatus tomo II, p. 320.

9. De Festiuitatibus Sanctorum lib. I, ad Episcopum Aeduorum, memorat Buleus.

10. Sermones triginta occurrunt in Lectionario monasterii Medianensis ante annos 700 scripto, ex quibus aliquot, qui ad sacramentum Eucaristie spectant, descripsit Hyacinthus Alliot. Hec Theodericus Ruinartus in Itinere Alsatico et Lotharingico, tom. III Operum posthumorum Mabillonii et Ruinartii, pag. 441. An uero Alliotus illos ediderit, mihi non constat.

11. Commentarii in Martianum Capellam, Donatum et Priscianum inediti in uariis bibliothecis habentur. uide Indicem Bern. de Montfaucon. uidendum annon  his titulis comprehendantur Remigii Grammaticalia, colon. 1500 fol. edita, teste Maittairio tom. I Annal. Typogr. p. 728, edit. poster.

12. Commentarius in Regulam S. Benedicti forte illius est. Florentie in Bibl. Medicea et Camaldulensi. Idem, p. 413, 430.

 13. Responsio ad Gualonem, Heduorum episcopum, de pugna Michelis cum diabolo, de corpore Mosis et de Behemoth, quam Posseuinus memorat.

14. De ratione gubernande Ecclesie scripsit, prout docet Eisengreinius, apud eumdem Posseuinum.

15. Interpretatio nominum Hebraicorum ordine alphabetico, que uulgo Bede tribuebatur, in cuius quippe Operibus exstat tom. III, p. 371. Oudinus autem testatur in optime note codicibus Remigio nostro tribui. Adde Merici Casauboni adnot. ad Optatum, p. 49. Ad hunc Remigium Antissiodorensem spectare credo homilias quasdem legendas in Homiliario quodam ms. bibliothece can. maioris ecclesie Lucensis. Sunt autem homilia S. Remigii in illud: uigilate ergo quia nescitis; incipit: Hic ergo perspicue. Altera in illud: De die autem illa; incipit: Gaudet Arius. Altera eiusdem in illud: Nihil est opertum, etc.; incipit: Cur debetis timere. Altera in illud: uos estis sal terre; incipit: Quia dixerat Dominus. Item tractatus in illud: Scitis quia post biduum; incipit:  Et factum est, etc., hac enim sententia. Item homilia in illud: uespere autem Sabbati; incipit: Mattheus a parte. Item altera in illud: Magister, attuli filium meum; incipit: Retorquet culpam. Altera in illud: Dissere nobis parabolam; incipit: Sed querendum. Codex est seculi, ut arbitror, XII.





MONITUM IN OPUS SUBSEQUENS.


 Magnis passim laudibus Remigium sancti Germani Antissiodorensis monachum affecerunt ueteres iuxta  ac recentiores scriptores. Audiendus de eo pre primis Frodoardus in Chronic. lib. Iu, cap. 9, ubi de restauratis et reflorescentibus Rhemensibus scholis, Fulcone archiepiscopo, ita scribit: »Prefatus denique presul honorabilis Fulco . . . duas scholas Rhemis, canonicorum scilicet loci atque ruralium clericorum, iam pene delapsas, restituit; et euocato Remigio Antissiodorensi magistro, liberalium artium studio adolescentes clericos exerceri fecit, ipseque cum eis lectioni ac meditationi operam dedit. Sed et Hucbaldum S. Amandi monachum, uirum quoque disciplinis sophisticis nobiliter eruditum, accersiuit, et Ecclesiam Rhemensem preclaris illustrauit doctrinis.« Auctor uite B. Ioannis Gorziensis, apud Labbeum tom. I Bibliothece Noue mss., pag. 744,  celebrat Hildeboldum, qui ex discipulis Domini Remigii, doctissimi ea etate, id est circa annum Domini 890, magistri scholas in Lotharingia habebat. Necrologium cathedralis ecclesie Antissiodorensis, circa annum 1100 exaratum, et quondam in bibliotheca Thuanea aduersatum, his uerbis Remigii obitum secunda Maii annuntiat: Obiit Remigius monachus et egregius doctor. Singulare est et notatu dignum quod de Remigii doctrina simul et modestia Bernardus Montefalconius ex ceuo fere codice monasterii S. Benedicti Padolironensis prope Mutinam in Diario suo Italico cap. 3 obseruat. Namque in illo post quedam S. Ambrosio attributa opuscula, sequi ait tractatum domini Remigii uenerabilis monachi in  Marcum et eruditissimi commentatoris. Tum subdere librarium: In omnibus autem nomen suum tacuit,  ut cum sapientia culmen quoque humilitatis attingeret. Silentio pretereo honorifica de Remigio testimonia Sigeberti Gemblacensis, Trithemii aliorumque, quos longo agmine sequuntur Antonius Posseuinus in Apparatu sacro, tom. II, pag. 319; Bellarminus et Labbeus in operibus que ambo de Scriptoribus ecclesiasticis ediderunt; Du Pin in Bibliotheca ecclesiastica; Caueus in Historia Litteraria; Gottfridus Olearius, tom II Bibliothece Scriptorum ecclesiasticorum, ac nouissime Casimirus Oudinus, apostata Premonstratensis, tom. II Commentariorum de Scriptoribus et Scriptis ecclesiasticis, col. 329 et seq., qui etiam omnium accuratissime de relictis Remigiani ingenii monumentis egisse uidetur, tametsi nullo uerbo meminerit Commentarii  in Mattheum, quod in Monacensi serenissimi electoris Bauarie bibliotheca exstare in Itinere Baioarico monui, ac preterea uienne in Austria, utique in Augustissima uindobonensi bibliotheca, et uenetiis asseruari ex anonymo auctore intellexi, qui opusculum de Traditione Ecclesie Antissidorensis circa Propositiones Quesnellianas, a Clemente XI P. M. anathemate confixas, nuper admodum in lucem emisit. Nec plura apud eumdem Oudinum reperias de Remigii Commentario in Genesim, quem nunc primum e manuscriptis codicibus euulgamus. Huius tamen operis diserte meminit Anonymus Mellicensis, qui seculo duodecimo de Scriptoribus ecclesiasticis commentatus est. Sic autem eius caput 66 habet:  »Remigius, uir clarus, tam diuinis quam secularibus litteris sufficienter instructus, inter alia Explanationem in Genesim scripsit. Sed et super Psalterium commentum insigne composuit. Habetur nichilominus et aliud eius commentum, quod scripsit super Donatum.« Cum Anonymo Mellicensi faciunt codices Tegernseensis et Garstensis, quorum uterque seculi fere duodecimi est. Iidem codices etiam sub Remigii nomine Commentarium in Pentateuchum ostentant hoc initio: Deuteronomium lex secunda dicitur, etc.; id quod in Paumgartenbergensis monasterii ord. Cisterc. in Austria codice, seculo tamen XIu uix antiquiore, quoque obseruauimus. uerum id opus non Remigii Antissiodorensis, sed Rabani Mauri archiepiscopi Moguntini, inter cuius excusa  opuscula etiam prostat, esse postea deprehendimus. Itaque, eo pretermisso, ad edendum solum Remigii Commentarium in Genesim operam conferre uisum fuit. Quo in labore maxime mihi profuit adm. RR. PP. Adalberti Düstl ascete Tegernseensis et Petri Oberhueber superioris Garstensis humanitas, qua ille integrum opus ex eleganti sui monasterii codice exscripsit, hic uero alterum e sua bibliotheca  exemplum suggessit, Tegernseensi longe castigatius exaratum, ad cuius etiam fidem nostram editionem precipue adornauimus. Ceterum ipsum Remigii opus graue, succinctum ac elegans est, omninoque ad eum modum compositum quem in Commentario Remigii in Psalmos dudum Sixtus Senensis obseruauit, nempe in quod Remigius ita ueterum Patrum sensa transtulerit, ut tamen etiam quedam de suo adiecerit, idque pro more seculi sui, quo usus antiquiorum scriptorum commentaria expilandi late obtinebat. Nuntiatum non ita pridem publice fuit esse quemdam eruditum in Italia uirum, qui Remigii nostri Commentaria in plerosque omnes diuine auctoritatis libros feliciter detecta prelo apparet; quod ut uerum sit ex animo optamus. Illud omnino  certissimum est adm. R. P. Felicem Wyrtenberger, doctissimum ex ordine Seruorum beate Marie uirg. uirum, nunc totum in eruendis grauissimis et elegantissimis Herrici monachi Antissiodorensis homiliis uersari; quod eo libentius hoc loco commemoro, quod eiusdem Herrici diligens quondam auditor et nobilis discipulus Remigius exstitit. Sed de his plura in medium afferendi occasionem alibi nanciscemur.



REMIGII MONACHI S. GERMANI ANTISSIODORENSIS, ORDINIS S. BENEDICTI OPERUM PARS PRIMA.---EXEGETICA.





COMMENTARIUS IN GENESIM
Erutus ex ms. codice inclyti monasterii Garstensis ordinis S. Benedicti in Austria a P. Bernardo Pez, collato cum codice Tegernseensi ab adm. R. D. P. Adalberto Düstl, eiusdem loci asceta Benedictino.



IN DEI NOMINE INCIPIT EXPOSITIO REMIGII SUPER BRESITH, ID EST, SUPER GENESIM.

 [a 1Kb] Desiderius uocabatur episcopus quidam familiaris et amicus beati Hieronymi, ad quem scribit hanc prefationem

Prefatio Latine, prologus uel proemium Grece dicitur, id est breuiatio. Ymen Grece, Latine dicitur uia

Presagio, id est, prediuinatione uel signo futurorum.

Sortitus est nomen cum Daniele, qui et ipse uir desideriorum appellatus est; et sicut ille desiderabat  prescire futura, sic iste desiderabat notitiam habere Scripturarum.

Pentateuchum. Penta, quinque, teuchum [librum], id est, quinque libros Moysi.

Obtrectatorum, id est, inuidorum.

 Suggillatione, id est reprehensione. Tunc enim omnes LXX legebant, et magna ueneratione suscipiebant.

Noua pro ueteribus cudere, id est, Hebraicam ueritatem pro ueteribus, id est LXX Interpretibus.

Ita ingenium quasi uinum probantes. Sicut enim uinum probatur nare uel gustu, sic illi probabant ingenium, cum dicebant Hieronymum in reprehensione LXX hoc facere.

Portione, id est pro uili.

 Pro paupertate mea. In alia enim prefatione dicit quod in tabernaculo Dei alii offerrent aurum, lapides onychinos, byssum, coccum et purpuram; sibi uero sufficere, si saltem pilos caprarum offerret. Hanc dicit uilem portionem humiliando se, cum tamen  ipse magna offerret in tabernaculo Dei, hoc est in Ecclesia.

Editioni antique, id est, translationi LXX.

Theodotio Iudeus fuit, qui transtulit diuinas Scripturas, sed in multis errauit iudaizans. Illius translationem Origenes immiscuit translationi LXX.

Proprium syntagma, id est compositionem.

Si, inquit, omnia colligerem que in Euangeliis uel Epistolis inueniuntur, et que sunt in LXX, proprium librum possem conficere. Multi ignorantes hec in Hebraica scripta non esse ueritate, sectantur deliramenta apocryphorum. Apocryphon dicunt Greci secretum. Inde apocryphi dicuntur libri qui nullam habent auctoritatem et non sunt in publico legendi. Inde apocrypharius, legatus secretorum. Deliramenta,  id est, uanitates, uel insanias et ineptias. Lira quippe sulcus dicitur aratri. Hinc delirare dicuntur boues cum exorbitant. Inde dicimus deliros homines insanos, exorbitantes a ratione et sensu.

Hiberas nenias, id est Hispanicas uanitates. Proprie nenie sunt, que super tumulos mortuorum scribuntur, quibus nichil uanius.

Libris authenticis, id est auctoritate plenis.

Ptolomeus rex Aegypti. Hic unius Dei cultor exstiterat, edoctus ab Aristeo philosopho Platonico. Dicunt ergo Iudei ideo LXX tacuisse mysterium sancte Trinitatis, ne Ptolomeus, qui unius Dei cultor erat, deprehenderet diuinitatem Patris et Filii; et ideo non errando, sed prudenti consilio hoc fecerunt.

 Nescio quis primus auctor construxerit mendacio suo septuaginta cellulas Alexandrie. Alexandria metropolis est Aegypti. Refert autem Iosephus quod Ptolomeus rex miserit nuntios cum magnis muneribus ad sacerdotem Iudeorum, et rogauerit eum ut libros diuinarum Scripturarum faceret transferri de Hebreo in Grecum, quia ipse Grecus erat, et Hebream linguam ignorabat. Tunc ille misit ei LXX  uiros peritissimos. Qui uenientes Alexandriam in una basilica congregati, transtulerunt Scripturas de Hebreo in Grecum, conferentes ad inuicem. Sed illi qui LXX nimium uenerabantur, confixerunt per singulas cellas diuisos fuisse, et Spiritu sancto dictante eadem scriptitasse.

Yepictec [a 1Kb] , id est protector fidelis, qui protegebat Ptolomeum sapientie sue scuto.

Nisi forte putandus est Tullius economicum, id est dispensatorium, quia economos dicitur dispensator: quem librum transtulit Tullius de Greco in Latinum, non tamen prophetauit, quia interpres, non uates fuit.

Platonis Pythagoram [Protagoram]. Plato scripsit librum quem Pythagoram appellauit, quia ad Pythagoram  philosophum et amicum suum scripsit. Hunc transtulit similiter Tullius.

Et Demosthenis pro Ctesiphonte [b 1Kb] . Demosthenes Grecus rhetor fuit, qui scripsit librum pro Ctesiphonte, eo quod ante Ctesiphontem eum scripserit.

Historia. Historia dicitur apo tu historia, id est a uidendo. Distat inter historias et annales, quia historie sunt earum rerum quas uidemus uel uidere possumus, annales uero earum quas non uidemus.

Inter spiritalia carismata, id est dona uel gratiam Spiritus sancti.

In Apostolo, uidelicet Paulo, ubi commemorat dona Spiritus, dicens: Quosdam quidem dicit apostolos, alios prophetas, etc. In quibus carismatibus ultimum pene gradum interpretes tenuerunt; et hoc  in eiusdem Pauli apostoli Epistola reperitur, ubi dicit: Alii datur per Spiritum sermo sapientie, etc. usque dum concludit dicens: Alii genera linguarum, alii interpretatio sermonum.

Et emendatiora sunt exemplaria Latina quam Greca, Greca quam Hebrea. Unaqueque enim [c 1Kb] res, quo frequentius transfertur, eo firmius emendabitur.



INCIPIT TEXTUS BRESITH [a 1Kb] .



CAPUT PRIMUM.


uERS. 1. In principio creauit Deus celum et terram. Auctor huius operis, sicut sancti doctores tradunt, cognoscitur fuisse Moyses qui per reuelationem Dei mundi creationem cognouit, qui tamen more Scripture de se quasi de alio loquitur. In principio huius uoluminis philosophi confutantur, qui de mundi creatione conati disputare, sicut Plato, qui tria dixit esse principia, Deum uidelicet, exemplar, et materiam, et Deum non quasi auctorem ex nichilo cuncta creasse, sed quasi opifici in rebus creandis materiam adiutorium prestitisse. Aristoteles autem duo dixit  esse principia, materiam scilicet et speciem, tertium quiddam nescio quid uolens dicere operatorium appellauit. Quorum erroribus obuians Moyses utpote a Deo electus ueritatem dicitur demonstrasse, ostendens Deum cuncta simul ex nichilo formasse, non quidem in tempore, sed in initio temporis dicens: In principio, et subauditur: temporis, patet procul dubio tunc tempus cepisse quod antea minime erat.

Creauit enim celum et terram. Celum non istud uisibile firmamentum accipere debemus, sed illud empyreum, id est igneum, uel intellectuale celum  quod non ab ardore, sed a splendore igneum dicitur, quod statim repletum est angelicis spiritibus de quibus in Iob dicitur: Cum me laudarent simul astra matutina et iubilarent omnes filii Dei . Et nota tria hic elementa commemorari. Nomine enim celi erem collige, nomine terre ipsam terram, et ignem qui in eius uisceribus latet. Quarti uero elementi, id est aque, in sequentibus fit commemoratio.

uers. 2. Terra autem inanis et uacua. Id est, inutilis, infructuosa et incomposita. Omnia enim elementa commista erant et confusa, et totum hoc eris spatium quod est a terra usque ad celum plenum erat aquis, que tamen non erant eiusmodi qualitatis cuius nunc sunt, sed in modum nubium tenues,  quam qualitatem adhuc ille supercelestes aque retinent. Spiritus Dei ferebatur super aquas. Sicut mens uel sapientia alicuius artificis superfertur operi quod facturus est, ut quomodo uult ita illud faciat: ita et Spiritus sanctus superferebatur, preordinans et quasi disponens quid, qualiter facere uellet.

uers. 3. Dixit Deus. Non uoce carnea, nec motu labiorum, sed dixit, id est, uoluit. uelle enim eius dicere est. Unde scriptum est: Dixit, et facta sunt . uel etiam dixit, id est, Filium genuit per quem omnia facta sunt. Fiat lux. Lux dicitur a luendo, id est a purgando tenebras. Lux autem illa non eiusmodi erat que nunc est sole superposito, sed qualis esse solet uel ante solis ortum, uel post eius occubitum.

 uers. 4. Et uidit Deus lucem, quod esset bona. Non quod tunc primo uiderit in cuius presentia semper hoc fuit: sed uidit, id est a nobis uideri uoluit lucem esse bonam. Et diuisit lucem a tenebris. Tenebre a tenendo dicte sunt, quia tenent oculos ne uideant. Utrumque autem fecit Deus et lucem et tenebras, scilicet ut in luce operarentur homines, et in nocte requiescerent. Ergo et tenebre opus Dei sunt. Unde in hymno trium puerorum in quo omnis creatura ad benedicendum Deum inuitatur, etiam tenebre cum luce ponuntur. Allegorice quod dictum est: in principio fecit Deus celum et terram, nomine principii Filium Dei non incongrue possumus accipere, sicut ipse de se Iudeis dixit: ego principium qui et loquor  uobis . Deus enim Pater principium est, sed non de principio, quia a Patre non factus nec creatus, sed genitus est: per quod principium Deus Pater celum et terram creauit, id est celestes et terrenos. Per celum enim celestes siue celestem uitam ducentes: per terram uero terrenis negotiis inhiantes signantur. Qui utrique per principium creati sunt, quia nato Iesu Christo patuit qui essent celestes, quique terreni. Terra uero erat inanis et uacua. Id est, corpus humanum inane a meditatione celesti, uacuum a fructu bone operationis. Et tenebre erant super faciem abyssi. Quia infidelitatis tenebre et ignorantie abyssum humani cordis operiebant. Spiritus Dei ferebatur super aquas. Quia diuina prescientia super fluida et infructuosa  corda hominum ferebatur, preuidens et disponens quorum corda digne posset inhabitare. Fiat lux. Lux uocabulo fides accipitur. Bene ergo lux prima die facta est, quia primo mandato legis fides commendatur cum dictur: Audi, Isrel, Dominus Deus tuus Deus unus est.

uers. 5. Factum est uespere et mane dies unus. Per mane initium fidei: per uesperam uero perfectio bone operationis intelligitur. Cuius diei mane in uesperam deducitur cum initium fidei completione bone operationis perficitur.

uers. 6. Fiat firmamentum in medio aquarum. Quo scilicet firmamento aque superiores diuise sunt ab aquis inferioribus, et illa pars superior in modum crystallini lapidis congelata est, cetera uero inferior  in mare redacta est. Et hoc quidem secunda die actum est, cuius diei opera minime bona esse dicuntur, sicut ceterorum dierum ubi dicitur: uidit Deus, quod esset bonum, non ideo quod bonum non sit quod factum est, et pulchrum, sed propter binarium numerum, qui est transgressio unitatis et malam habet significationem. Unde et eum sancti Patres discordie dedicauerunt. Ipse etiam bigamiam significat. In eius etiam significatione bina animalia de immundis missa sunt in aream.

uers. 11. Germinet terra herbam uirentem et lignum pomiferum. Omnia perfecta a Deo cognita sunt. Unde homo in perfecta etate creatus est, et arbores cum foliis suis simul et fructu. Hinc et lignum pomiferum dicit habens unumquodque sementem.  Hec sementis est frugum et arborum: semen uero hominum, et animalium seminium uel sementum exordium cuiuscunque rei.

uers. 14. Fiant luminaria in firmamento celi. Luminaria solem, et lunam, et ceteras stellas accipimus. uerum sol et luna et septem planete non sunt in firmamento posite, sed in ethere pendent: ideo in firmamento posite dicuntur. Et diuidant diem ac noctem. Sol diei preest, luna nocti. Sint in signa. Hoc, uel propter terminum Paschalem dicitur, quia luna signum est Paschalis termini qui non nisi post quatuordecimam lunam celebratur, uel quia sidera signa sunt nauigantibus per mare uel iter agentibus per Libyam ubi uestigium itineris ad  motum uenti dissipatur. Luna apud Hebreos tribus nominibus nuncupatur, Lare, Lauana, Mauors. Lara uocatur a numero dierum mensis: Lauana a candiditate: Mauors a defectu, quia deficit singulis mensibus.

uers. 20, 21. Reptile anime uiuentis. Reptilia pisces hoc loco accipe. Mutabilem animam [uulg., motabilem an.] dicit animalium ad comparationem hominis. Quia licet mortalis sit homo ad comparationem Dei, tamen immortalis est ad comparationem ceterorum animalium, qua parte imaginem Dei retinet.

uers. 26. Faciamus hominem ad imaginem et similitudinem nostram. Cum cetera iubendo fecerit, quasi maximam rem facturus Deus et cunctis que  fecerat preferendam, quasi quodam concilio dicit: Faciamus. Quod, licet quidam ad angelos referendum dicant, melius tamen ad sanctam Trinitatem refertur.

uers. 27. Ad imaginem et similitudinem suam. Imago dicta quasi imitago. Distat inter imaginem et similitudinem. Imago est in ratione et in immortalitate: similitudo uero in morum sanctitate et iustificatione. Similitudinem itaque peccando perdidit: imaginem non amisit. Nec audiendi sunt qui dicunt hominem in corpore Dei imaginem habere. Hanc enim potius cum animalibus communem habemus, quia, quomodo ea quinque sensus corporis habent, ita et nos. In anima quippe imaginem Dei habemus. Quod Deus in maiori mundo, hoc anima  in corpore nostro, operatur. Unde et microcosmos Grece uocatur, id est minor mundus. Deus enim extra mundum positus non excluditur, intra mundum includitur, et presidendo sustentat, et sustentando presidet, et circumdando implet, et implendo circumdat. Sic et anima nec extra corpus posita excluditur a corpore, nec intra corpus includitur, sed ubique tota, ubique integra. Masculum et feminam. Non utrique uno tempore facti sunt per speciem, sed in presentia Dei cuncta simul facta esse dicuntur. Unde est illud: Qui uiuit in eternum creauit omnia simul . Mystice firmamentum sanctam significat Scripturam, sicut in eius significatione in Apocalypsi dicitur: et celum recessit sicut liber inuolutus : aque  multe populi sunt. Tunc ergo firmamentum in medio aquarum factum est, quando Scriptura diuina populis innotuit. Aque quidem super firmamentum significant angelicas cateruas que bene super firmamentum esse dicuntur, quia, Deum semper pre oculis habentes, non indigent legali institutione neque euangelicis preceptis. Que uero sub firmamento sunt aque, homines significant qui diuinis edocentur preceptis, sine quibus ad celeste regnum peruenire nequeunt.

Tertia die congregate sunt aque in locum unum, et apparuit arida. Per aridam significantur corda electorum sitientia aquam baptismatis et fontem doctrine celestis. Collectis ergo aquis in unum, id est reprobis separatis a iustis, apparuerunt sancti,  diuisi ab amaritudine infidelitatis et inconcussa fidei firmitate roborati.

Quarta die facta sunt luminaria in firmamento. Per firmamentum, sicut diximus, sacra Scriptura non inconuenienter accipitur; per luminaria uero euangelistas, doctores et predicatores intelligimus, qui illuminati Spiritus sancti gratia alios ad lucem fidei sua predicatione conuertunt. Qualibus per Petrum [Paulum] dicitur: In medio nationis praue et peruerse, inter quos lucetis sicut luminaria in mundo uerbum uite continentes . Bene autem luminaria in firmamento posita uel constituta, ut illi semper inhereant: quia doctores debent contemplari et coherere sacrosancte Scripture.  Quod apte prefigurabant uectes illi qui in quatuor arce circulis positi nunquam inde abstrahebantur . Per quatuor quippe circulos, totidem Euangeliorum uolumina prefigurantur; per uectes, doctores, in quorum cordibus portatur arca, id est lex diuina. Nunquam ergo uectes a circulis arce auferebantur: quia predicatores doctores nunquam habere debent uacuam meditationem legis Dei.

Quinta die produxerunt aque reptile anime uiuentis. Per hec animalia, que ex aquis sunt formata et uiuunt in aquis, signatur ordo baptizatorum, qui, uelut pisces, sine aquis baptismatis Christi uiuere nequeunt. uolatile nichilominus typum retinet sanctorum, qui penna uirtutum et contemplationis  ad celestia festinare contendunt.

Per iumenta, que sexta die creata sunt, doctores ac quilibet ecclesiastici uiri exprimuntur, qui minus ualentes adiumento sue predicationis in fidei firmitate corroborant. Bestie uero presignant potentes uel superbos qui, more bestiarum, in quoscunque sue crudelitatis seuitiam exhibent. Per serpentes, qui hoc in loco in bonum accipiuntur, sancti designantur prudentes et astuti cauentes dolos diaboli, quibus Dominus dicit: Estote prudentes sicut serpentes .

Hac ipsa die factus est homo, id est, Christus per uirginem natus est secundus Adam, qui primi hominis peccata tolleret.

Possunt tamen hec sex dierum opera ad totidem  seculi etates referri. Prima itaque die fecit Deus lucem. Hac ipsa etate creauit hominem rationabilem ad similitudinem suam. Quasi enim homo lux uocatur ad comparationem animalium irrationabilium, de quo dicitur: Erat lux uera que illuminat omnem hominem . Diuisit lucem a tenebris in hac die: quia hac etate filii Dei, id est, filii Seth separati sunt ab impia generatione Cain, cuius uespera fuit multiplicata iniquitas hominum ideo ut induceret Deus diluuium.

Secunda die factum est firmamentum: quia hac etate arca in diluuio enatauit, et omni genere hominum damnato, sole octo anime in ea saluate sunt: cuius uespera superbia fuit presumptio, quia homines uoluerunt edificare turrim, et linguarum  confusio facta est.

Tertia die congregate sunt aque: quia hac etate separatus est populus Dei per Abraham a ceteris nationibus, et illis congregatis uel conclusis in amaritudine et uolumine peccatorum, isti in cultu unius Dei solidati sunt, ut herbam uirentem uirtutum germinarent et fructum bonorum operum proferrent: cuius uespera fuit in perditione Saulis et Ionathe in monte Gelbe quando ab Allophylis interfecti sunt.

Quarta die facta sunt luminaria: quia quarta etate dignitas regia splenduit in Dauid, et in Salomone et in ceteris regibus et prophetis qui maxime hac etate floruerunt. Huius uespera fuit in  Sedechia quem rex Babylonis multauit oculis, euersa Ierusalem et destructo templo, transtulit in Babylonem.

Quinta die ex aquis producta sunt animalia: quia hac etate populus Iudeorum inter gentes uelut in aquis captiuus uersabatur, et tamen a cultu Dei non recedebat. Multum etiam iam sancti quasi aues per contemplationem ad celestia subleuabantur, sicut Ieremias, Ezechiel, Neemias, etc. Cuius uespera fuit infidelitas et maximum peccatum eorum qui Christum sibi repromissum uidentes recipere noluerunt.

Sexta die homo factus est. Hac etate natus est Christus per uirginem. Qui prelatus est bestiis terre et piscibus maris et uolatilibus celi: quia  omnes gentes iugo fidei sue subiecit. Cuius etatis uespera finis erit seculi.

Septima die requieuit Deus: quia septima etas est animarum requiescentium in Christo et exspectantium generalem corporum resurrectionem.



CAPUT II.

uers. 4. Iste generationes celi et terre. Recapitulatio est creature Dei. Generationes celi et terre appellat ornatus eorum. Ornatus celi sunt angeli et sidera: ornatus terre homines et iumenta; arborum et florum uarietates. In die. Id est in tempore. Diem hic posuit pro tempore sicut Apostolus: Ecce nunc tempus acceptabile, ecce dies salutis! Hoc in loco euanescit error philosophorum: qui dixerunt mundum Deo esse ceternum, uel etiamsi,  a Deo et sine initio factus est, eum tamen ex materia non a Deo creatum constare dixerunt, quod tamen utrumque effluit, cum dicitur: In die fecit celum et terram. Cum enim dicit: in die, ostendit eum non esse ceternum Deo. Cum uero addit: fecit celum et terram, mundum a Deo conditum manifestat. Si uero diem pro una die acceperimus positam, secundum illum sensum intelligendum est quem propheta dicit: Qui uiuit in eternum creauit omnia simul . Iuxta quem intellectum B. Gregorius dicit: »Rerum natura per substantiam simul creata est, sed per speciem simul creata non est.«

uers. 5. Omne uirgultum, antequam oriretur, et omnem herbam, antequam germinaret. Quod dicit: antequam germinaret aut oriretur, patet profecto  non eo modo, quo nunc arbusta et herbe ex semine uel ex radice proferuntur, aut humana industria proueniunt, tunc procreata esse, sed subito ad nutum et iussionem Dei erupisse cum foliis et fructu omnique perfectione. Non pluerat super terram. Hoc ad superiora refertur. Non pluerat quidem ut ex prouectu scilicet pluuiarum nascerentur frutices et herbe. Quomodo etenim plueret, cum omne spatium eris plenum esset aquis tenuissimis in modum nebule, sicut iam supra dictum est? sed ex quo aque ille collecte sunt in unum, et apparuit arida, usque ad diluuium pluuie minime leguntur fuisse.

 uers. 6. Sed fons ascendens e terra uniuersam eius superficiem irrigabat. Fons autem ille, uel per occultos meatus terre decurrens ascendebat ad irrigandam terre superficiem, more Nili fluminis qui aluei sui metas progrediens irrigat plana Aegypti: uel etiam irrigans uniuersam superficiem terre, non quo omnem terre superficiem operiret, sed riuatim more fluminum per diuersa loca diriuaretur. uel, quod melius placet more sacre Scripture, singularem posuit pro plurali, uel fontem pro fontibus, sicut muscam pro muscis, ranam pro ranis. Aut etiam fontem propter uniuersitatem omnium aquarum que simul sunt et quasi unus fons in matrice abysso.

uers. 7. Formauit Deus hominem. Cauenda est hic  paupertas intellectus humani ut cogitemus Deum manibus operatum fuisse hominem et labiis carneis locutum, aut tale aliquid, quod nefas est de Deo cogitari. Deus enim spiritus est, et ideo non distinguitur membris nec grauatur mole corporis, ut de illo aliquid carneum cogitemus uel intelligamus. Sed quod dicit: formauit hominem ex limo, id est uolendo et iubendo extra produxit. Et inspirauit. Quod dicit: spirauit, non intelligendum est, quod hunc corpulentum erem homini sufflauerit uel immiserit, sed inspirauit, id est, animauit eum uita rationali, quod in sequentibus spiraculum uite appellauit. Ad comparationem enim ceterorum animalium quorum anime moriuntur, homo rationalem animam sortitus est. Unde et Greci differentiam facientes animalium  que tantum sine ratione uiuunt zoa uocant, quia ze uita dicitur: que uero rationis participantur psychica [a 1Kb] , quia psyche anima. In faciem autem hominis spirasse , quia in capite maxime omnes sensus uigent, horum uno, id est tactu, per omne corpus diffuso.

uers. 8. Plantauerat paradisum uoluptatis a principio. Id est hortum uoluptatis. Grece enim paradisus hortus, Hebraice Eden uocatur. A principio, id est in initio, remotis aquis a superficie terre et in unum collectis. Ubi autem nos habemus: Paradisum a principio, quidam codices habent: Eden ad ortum, ex quo possumus coniicere paradisum in Oriente situm. In quacunque autem orbis parte sit, scimus eum terrenum esse, et interiecto Oceano et montibus  oppositis a nostro orbe longe remotissimum. Est enim in altissimo loco situs pertingens usque ad lunarem circulum. Unde et illuc aque diluuii minime peruenisse dicuntur. In quo posuit hominem. Ex quo, quod positus in paradisum homo dicitur, datur intelligi non ibi fuisse conditum, sed in hac nostra mortali terra, quia, diuina prescientia, illum peccaturum et ob hoc ab illa sancta terra in hanc conuallem miserie propellendum.

uers 9.---Produxitque de humo. Subauditur paradisi. Lignum uite et reliqua. Lignum uite species arboris fuit ita uocata, quod naturaliter hanc uirtutem  sortitum est, ut si quis ex eo fructum comederet perpetua soliditate firmaretur et beata immortalitate uestiretur, nullis deinceps infirmitatibus uel anxietatibus deprimendus, nulla senii lassitudine uel imbecillitate deterendus. Lignum autem scientie boni et mali nullius arboris certa species credenda est, sed in posterum uentura nomen eius inditum fuit ex qualitate scilicet obedientie uel inobedientie, que obedienti scientia boni existeret: inobedientia uero, mali ac per hoc peccati neruum incurrenti scientia mali fieret. Obedientia autem sola uirtus est que hominem Deo conciliat, sicut e contra tumor, id est inobedientia, longe a Deo separat. Quid enim aliud est inobedientia quam nolle subdi Deo, sed sue uelle esse potestatis?

 uers. 10. Et fluuius egrediebatur, qui diuiditur in quatuor capita. Nomen uni Phison. Qui interpretatur oris mutatio, qui exiens de paradiso et in nostrum orbem discurrens pulchritudinem et amenitatem sue mutat speciei. Ipse est enim Ganges. Qui circuit omnem terram Euilath. Id est, Indie trahens aureas arenas. Euilath pars est Indie, dicta ab Euilah filio Iectan filii Heber, a quo Hebrei dicti sunt. Habent autem hec flumina certos ortus. Phison autem in Caucaso monte oritur: Geon iuxta Atlantem Mauritanie: Tygris et Ephrates in Armenia.

uers. 12. Ibique inuenitur bdellium. Bdellium enim arbor est aromatica magnitudine oliue, folio roboris, odore caprifici, cuius lacryma uel gummi est lucida et subalba ueluti man. Unde in Exodo dicitur:  Erat autem man quasi semen coriandri albi, colorem habens bdellii . Et lapis onychinus. Onyches Grece unguis. Hinc Onychius lapis albis maculis intertinctus ad similitudinem humani unguis

Geon ipse est Nilus qui per Mauritaniam currit. Interpretatur autem preruptus uel preruptio, qui ex altissimis rupibus [a 1Kb] precipitatus adeo ualidum sonum reddit ut incolas suos surditate damnet. Locus autem a quo elabitur, Cataduppa uocatur.

Tygris per Armeniam currit. Et dicitur Tygris a bestia uelocissima quam imitatur uelocitate sua.

Euphrates interpretatur frugifer, eo quod terram quam preterlabitur frugiferam reddat.

Allegorice autem paradisus presentem significat  Ecclesiam, que recte hortus deliciarum dicitur, dum nobis in ea spiritales delicie administrantur. Lignum uite in medio paradisi Christus est in medio Ecclesie, de quo per quemdam sapientem dicitur: Lignum uite est his qui apprehenderint eum . Ipse est etiam fons, qui de Patris substantia descendens ad irrigandam suam Ecclesiam sanctam uenit. De quo per prophetam Zacariam dicitur: Erit fons patens domui Dauid in ablutionem peccatoris et menstruate . Domus Dauid sancta est Ecclesia, cui, id est, ad cuius salutem patet fons, id est Christus, in ablutionem peccatoris. Peccator est qui  malum quod mente cogitat operibus exsequitur. Menstruata est que alienam carnem non tangit, sed propria fedatur. Significat peccatricem animam que malum quod cogitat nequaquam effectu explet. Unde non extrinsecus quasi aliena carne fedatur, sed intrinsecus uelut propria carne suis cogitationibus inquinatur. A quo uno et singulari fonte quatuor flumina emergunt, id est, ab ipso procedit doctrina quatuor Euangeliorum, uel quatuor uirtutes quibus prepollet Ecclesia.

uers. 15. Posuit hominem in paradiso, ut operaretur et custodiret. Opus illud non ad laborem uel lassitudinem fuit, sed potius ad delectationem: sicut uidemus plerumque homines quibusdam operibus delectari, a quibus si interdicantur non modice contristantur.  Et custodiret illum. Non a furibus, quia tunc temporis nulli erant, sed sibi custodiret ut in eo delectatetur.

uers. 17. Morte morieris. Non de morte corporis dicit, sed de morte anime. Non enim statim ut comedit mortuus est corpore, sed in anima per peccatum. Sed propter mortem anime, id est peccatum, subsecuta est postea suo tempore mors corporis, id est pena peccati.

uers. 18. Faciamus ei adiutorium. Id est, feminam ad procreandas herbas et arbusta, non autem ut illa filiorum procreatio talis esset qualis nunc est, scilicet ut ibi filii mortuis parentibus succederent, sed potius ut parentes uidentes filios ex se natos letarentur, et cum illis diu feliciter uiuendo exspectarent  illum beatum statum et uitam angelicam, ad quam transferendi erant finito seculo non per mortem, sed per quamdam diuine imitationem uirtutis. Impleto namque omnium electorum numero, ubi nullus reprobus nasceretur, gustarent omnes de ligno uite, et sic ab isto medio statu transferrentur in illum beatum statum ubi iam nec uelint nec possint peccare.

uers. 19. Formatis igitur, etc. Superius ex aquis uolatilia progenita dictum est. Nunc uero dicit e terra simul ceteris animantibus esse formata: quod duplici modo solui potest, ut uel subaudiendum relinquatur, cum dicit: formatis de humo animantibus terre et uolatilibus celi, subaudis, de aqua formatis: uel uniuersaliter terre nomine comprehendantur  et aque que in terra sunt, sicut et in psalmo Propheta simul cum terra comprehendit etiam que in ere et in aquis constant, dicens: Laudate Dominum de terra, dracones et omnes abyssi, ignis, grando, nix, glacies, spiritus procellarum , etc.---Et adduxit eam ad Adam. Non sicut pastor minans gregem suum, sed adduxit, id est nutu sue dispositionis uenire fecit, sicut et in diluuio ex uniuersis animantibus in arcam congregari fecit. Omne quod uocauit Adam, ipsum est nomen eius. Hebraice Adam rebus omnibus nomina imposuit. Sed facta diuisione linguarum, singule gentes secundum proprietatem  et placitum suum uniuersa uocitauerunt. Ideo autem Dominus cuncta animantia uenire fecit ad Adam, ut ex suo arbitrio eis nomina imponeret, ut per hoc cognosceret quia carior et dignior aliis rebus haberetur cui talis potestas a Domino concedebatur.

Mystice Adam Christum significat, qui de sinu paterne maiestatis descendens hominibus uisendus apparuit. Qui uniuerse creature, id est hominibus, quos regenerando in nouam transtulit creaturam, nomen imposuit, quia eos ex suo nomine Christianos uocari uoluit, sicut per prophetam dictum est: Seruos suos uocabit nomine alio .

uers. 21. Immisit Dominus soporem in Adam, et tulit unam de costis eius. Nunquid uigilante Adam  sine dolore Dominus costam eius auferre non potuit quam eo dormiente abstulisse dicitur? Potuit utique. Sed hoc in mysterio potius fuisse credendum est, ut in principio mundi prefiguraretur sacramentum Dominice passionis quod suo tempore, id est, in nouissima seculi etate futurum erat. Nam dormitio Ade mortem Christi significat in cruce. Quo in cruce pendente, mysteria sanguinis et aque de eius latere profluxerunt, quibus sancta constat Ecclesia et unde roboratur. Unde et bene dicit: non formauit costam, sed edificauit, quasi domum Ecclesie presignans que ex uiuis et electis lapidibus edificatur. Et quod superius dixit breuiter: Masculum et feminam creauit eos, nunc apertius exponit quomodo ipsam feminam creauerit:

 uers. 23. Hoc nunc os ex ossibus meis. Adam uidens mulierem sibi simillimam ex omnibus creaturis recognouit eam ex sue carnis substantia formatam, uel etiam, ut B. Augustinus dicit, factus Adam in exstasi mentis et prophetie spiritu afflatus sciuit costam sibi subductam et mulierem formatam. uocabitur uirago.---uirago a uiro est dicta, sicut et in Hebreis is, uir dicitur, et deinde issa deriuatum, id est mulier. Ex hoc Isrel etiam compositum est.

uers. 24. Quamobrem relinquet homo patrem et matrem. Hunc locum exponens Apostolus dicit: Sacramentum hoc magnum est: ego autem dico in Christo et in Ecclesia . Homo Christus intelligitur propter assumptam humanitatem. Qui dereliquit Patrem, quando de sinu paterno descendens  nouus homo mundo uisibilis apparuit, non deserendo Patrem, cum quo semper in diuinitate inseparabiliter mansit. Dereliquit matrem, id est, Synagogam, de qua et carnem assumpsit. Adhesit uxori sue, id est, coniunxit sibi Ecclesiam non habentem maculam aut rugam. Et facte sunt duo in carne una, id est, Christus qui caput, et membra ipsius, id est Ecclesia, sicut ipse Patrem orat pro primitiua sua Ecclesia, id est apostolis suis, dicens: uolo ut sint unum sicut et nos unum sumus .

uers. 25. Erat uterque nudus, et non erubescebant. Que causa erubescentie esset in illis quos nullus motus inhonestus, nulla carnis titillatio agebat? Nisi enim homo peccasset, nunquam uoluptatis ardore  instigaretur. Sed sicut nos oculum hac ille sine lesione aliqua uel petulantia uoluimus, uel sicut digitum protendimus, ita membris genitalibus non ad delectationem, sed ad gignendam prolem uteremur. Bene ergo dicitur: Non erubescebant quod nudi essent, qui melius ueste innocentie et immortalitatis iucunditate uestiebantur.



CAPUT III.

uers. 1. Sed et serpens erat callidior. Siue sapientior, sicut Theodotion dicit, non quidem per sui naturam, utpote qui animam rationalem non habet que capax est sapientie, sed quia plenus erat demoniaco spiritu, quo scilicet ueluti quodam organo ipse spiritus nequam utebatur. Ergo illa calliditas uel sapientia non erat serpentis, sed demonis qui per serpentem  loquebatur, sicut solent loqui per energumenos uel fanaticos et uates demoniorum: ipse uero serpens ea que loquebatur ignorabat, sicut energumeni ea que per illos malignus spiritus uel hostis loquitur ignorant. Proprium est maligni spiritus, ut, quemcunque inuaserit, ita eum pondere sue infestationis deprimat, ut intellectum omnem et rationem ab eo auferat, et horum que loquitur penitus expertem reddat. E contra Spiritus sanctus quoscunque sua dignatione idoneos fecerit et sui gratia repleuerit, uidentes, hoc est intelligentes faciat, ut non modo presentia, uerum etiam futura per Spiritum cognoscant. Unde et Apostolus dicit: Spiritus prophetarum prophetis subiectus est .---Cur precepit uobis Deus? et reliqua. Callidus hostis  ob hoc mulierem interrogat, ne post preuaricationem aliquam reatus sui excusationem habere posset. Fortassis enim dicere posset: Oblita enim mandatorum Dei, et ideo deliqui. Quam omnimodis excusationem amouens mandata Dei repetendo inculcat et ad memoriam reducit.

uers. 4. Nequaquam moriemini. Dolose hortatur diabolus hominem ad contemptum precepti Dei, ut nollet subdi Deo, sed magis sue esse potestatis.

uers. 5. Scit enim Deus quod, in quacunque die comederitis ex eo, eritis sicut dii. Querunt multi: Si Deus preuidebat hominem posse decipi, cur permisit eum tentari? Sed, ut beatus Augustinus dicit, non magne laudis esset, si bene in paradiso uiueret nullo persuadente. Ut enim Apostolus dicit, non  coronabitur, nisi qui legitime certauerit . Et certe liberum habebat arbitrium, ut, si uoluisset, resisteret tentatori. Quod si fecisset, digne utique remuneraretur. Artificiali et arguta quidem machinatione diabolus sue persuasionis dolos composuit dicens: Eritis sicut dii, ut, si per inobedientie contemptum hominem subuertere nequiret, saltem in hoc quod fidem in eo corrumperet et cum ad idololatriam suaderet, uictorem se gloriaretur. Si autem ad inobedientiam et contemptum Dei illum seduxisset, in utroque uictor existeret.

uers. 6. uidit igitur mulier quod bonum esset lignum ad uescendum. Hic aperte ostenditur mulier inexcusabilis esse. Licuit enim ei sub tali deliberatione  dolos aduertere inimici. Considerauit enim pulchritudinem ligni et quia suaue esset ad manducandum. Dedit uiro suo. Non quidem dicitur, quod suaserit ei ut manducaret, sed in hoc quod dicitur: dedit, intelligitur quia suasit ad comedendum, quanquam non esset opus ut suaderet, quia, cum uidit eam comedisse et minime mori, ipse quoque securus comedit.

uers. 7. Et aperti sunt oculi eorum. Quare dictum est, aperti sunt oculi? Nunquidnam Deus eos in paradisum non uidentes constituerat? Non utique. Sed aperti sunt oculi eorum ad concupiscentiam et cognitionem bestialis motus quem prius in se minime cognouerunt. Est enim quoddam genus cecitatis quod Grece aorasia, id est auidentia dicitur,  qua quedam uidentur, quedam uero non. Qua cecitate tenebantur illi duo discipuli cum Domino pergentes in Emmaus, de quibus dicitur: Oculi eorum tenebantur, ne eum agnoscerent .---Cumque cognouissent se esse nudos. Cognouerunt se esse nudos in hoc quod bestialem motum senserunt quem antea non senserunt. Unde et ad ficum confugerunt, quia fortassis, ut beatus Augustinus dicit, hanc arborem primam post preuaricationem repererunt, et ex foliis eius fecerunt sibi perizomata, id est succinctoria siue bracas; et apposuerunt sibi in membris genitalibus, circa lumbos uidelicet in quibus sementiua uis esse dignoscitur. Congrue autem ex foliis fici fecisse sibi perizomata dicuntur, que pruritum quemdam in se habere noscuntur. Significat  autem pruritum carnis et incentiue libidinis ardorem, de qua beatus Ambrosius dicit: »Beati, qui ligant equos suos ad uitem oliue, ad arbores letitie et pacis, non ad ficum, que est humilis ad altitudinem, mollis ad laborem, sterilis ad fructum.«

uers. 8. Et cum audissent uocem Domini Dei. Deus primo homini per subiectam creaturam, id est, per angelum sub humana specie apparentem loquebatur: unde et uocem Domini audisse dicitur. Nec uacat, quod post meridiem eamdem uocem percepisse dicitur, quando iam dies a calore suo frigescit: quia iam in eo feruor caritatis et lux ueritatis defecerat. Unde nona hora spiritum emisit, qui sexta hora fuerat crucifixus. Et recte hoc ordine actum est, ut qua hora homo de paradiso eiectus est eadem illuc  restitueretur.

uers. 10. Audiui uocem tuam et abscondi me. Sicut amens et nimio timore perterritus. Abscondit autem se, non ut eius scelera Dominus non uideret, sed ut se indignum factum eius aspectui ostenderet. Duplici autem uerecundia arctabantur: uel quia illum obscenum motum in membris suis sentiebant quem antea nunquam experti fuerant, uel quia intelligebant ob transgressionem Dei precepti hoc sibi contigisse. Adam, ubi es? Non quasi nescius interrogauit quem nichil latere potest, sed miseriam preuaricationis illi exprimit, cum dicit: Adam, ubi es? Id est, quam miser effectus es! Qui immortalis conditus fueras, mortis damno teneris, et innocentie beatitudine  priuaris. uel, sicut B. Gregorius dicit, interrogatur a Domino, non ut Deus disceret quod ignorabat, sed ut ad humilitatem confessionis illum prouocaret ut quod preuaricando deliquerat confitendo deleret. Sed ille peccatum suum in alium retorquere uoluit, dicens:

uers. 12. Mulier, quam dedisti. Quasi in hoc Deum infamaret, qui ei dederat per quam deceptus fuerat. Similiter et mulier interrogata in serpentem reflexit culpam, dicens: Serpens decepit me. Quo morbo laborat usque hodie humanum genus. Denique serpens non interrogatur, quia diabolus, qui per serpentem locutus fuerat, irrecuperabiliter deliquerat. Et bene Adam primo interrogatur cui preceptum dederat Deus, quod preceptum per uirum uenit ad mulierem:  sicut e contra per serpentem peccatum uenit ad mulierem, et per mulierem ad uirum.

uers. 14. Et ait Dominus ad serpentem: Quia fecisti hoc, maledictus eris inter omnia animantia. Quod serpenti dicitur ad diabolum est referendum. Supra pectus tuum gradieris. Diabolus supra pectus graditur, quia dolos et insidias portans in pectore homines decipere conatur. Unde et merito serpens uocatur, quia occulte serpit. Terram comedit, quia terrenis operibus pascitur et delectatur.

uers. 15. Inimicitias ponam inter te et mulierem et semen tuum. Mulierem hic Ecclesiam dicit, cui diabolus contrarius est. Semen uero mulieris bona opera sunt Ecclesie, semen serpentis opera omnis iniquitatis. Hec est enim mulier illa, de qua Ioannes  in Apocalypsi dicit, quod eam draco persequeretur, uolens eam deuorare, postquam etiam fluuium ex ore suo emisit , quia persecutionem gentium contra Ecclesiam suscitauit. Ipsa conteret caput tuum. Id est, Ecclesia conteret caput tuum, id est, initium male uoluntatis, antequam ad opus prorumpat. Unde et in psalmo beatus dicitur qui paruulos Babylonis tenuerit, et ad petram alliserit . Paruuli Babylonis est initium peccati et origo male uoluntatis. Hi sunt paruuli confusionis qui, antequam proficiant, allidendi sunt ad petram, id est Christum.

uers. 16. Et tu insidiaberis calcaneo eius. In calcaneo finis est corporis. Calcaneo ergo diabolus insidiatur, quia maxime in fine uult homines decipere.  Mulieri quoque dixit: Multiplicabo erumnas tuas, in dolore paries filios. Quia illa, si non peccasset, sine dolore paritura erat: idcirco post peccatum ei hec pena irrogatur, ut in dolore pariat iam filios. Et sub uiri potestate eris, et ipse dominabitur tui. Etiamsi non peccasset, sub potestate uiri futura erat. Sed illa subiectio minus penalis esset, quia ex dilectione procederet que nunc ei pro pena imponitur ut etiam nolens uiro subdatur. Moraliter sub potestate uiri mulier constituitur: quia spiritui caro subdenda est, ne repugnet, sed magis obtemperet.

uers. 17. Ade uero dixit: Quia audisti uocem uxoris tue, maledicta terra in opere tuo. Terra maledicitur,  non ipse Adam, ut uidelicet ceteri, propter quos ista scribenda erant, terrerentur ne similia facerent et simili pena plecterentur. Cain uero, quia prime preuaricationi parricidium adduxit, ipse maledicetur, cui dictum est: Maledictus eris super terram . Terra tua spinas et tribulos germinabit. Spine uero antea erant, quia inter reliquas arbores et uirgulta spinas Deus creauit, sed non ad hoc ut homini laborem inferrent, que post peccatum ad laborem et afflictionem humano generi date sunt: sicut etiam serpentes et noxia queque ante peccatum erant innoxia. Mystice spinas et tribulos terra germinat: quia caro nostra punctiones et aculeos uitiorum gignere non desistit. Et hoc attendendum quod Ade extrinsecus pena imponitur,  cum dicitur: Maledicta terra in opere tuo; mulieri intrinsecus, cum dicitur: Multiplicabo erumnas tuas, etc., quia mulier seducta decepit uirum, ideo grauior ei pena irrogatur.

uers. 21. Fecit Dominus Deus Ade et uxori eius tunicas pelliceas. Pelles ex mortuis animalibus detrahuntur. Per tunicas ergo pelliceas ostendebatur quia mortales iam facti erant ex immortalibus, et non solum amiserunt beatum statum in quem mutari poterant, si non peccassent, uerum etiam ipsam felicem uitam, qua in paradiso beate uiuere poterant, perdiderunt. Ipsi quidem fecerunt sibi perizomata, ut peccatum suum Deo absconderent. Deus uero fecit illis tunicas pelliceas quibus totum corpus eorum induit, quia in corpore et in anima iusto iudicio damnauit.  In anima quidem propter peccatum preuaricationis, in corpore uero propter penam peccati. Stulta uero questio est, si quis uelit requirere qualiter uel quo operante pelles ab animalibus subducte sint. Qui enim de nichilo condidit omnia Deus, hoc quoque quomodo uel qualiter uoluit fecit.

uers. 22. Ecce Adam quasi unus ex nobis factus est! Irridendo eorum superbiam replicat Deus uerba que suasor dixerat in caput damnationis eorum, dicens: sciens bonum et malum. Quasi diceret: non solum non potuit Adam peruenire ad id quod petiit, scilicet ut similis Deo fieret, sed etiam id quod erat amisit. Appetiit similis esse Deo, non humiliter imitando Deum, sed superbiendo et eius dominium respuendo. Quod autem sequitur, quasi unus ex  nobis, sancte Trinitatis mentio inculcatur. Nunc ergo ne forte mittat manum suam. Quod uero dicit: ne forte mittat manum suam, uerba Dei sunt. Quod denique sequitur:

uers. 23. Eiecit eum de paradiso. Actus ipse est, et est defectiua locutio irato uel perturbato conueniens, non quod in Deum ullus ire uel perturbationis motus cadat qui est summe tranquillitatis, sed more sacre Scripture hoc dictum est, que de Deo loquens que sunt hominum ipsi Deo attribuit. Sumat de ligno uite et uiuat. Sicut iam diximus, impleto numero electorum gustaturi erant omnes de ligno uite, et ad illum statum beatum migraturi. Et, quia se indignum fecerat illo statu, recte custodia ei adhibita  est, ne posset ulterius lignum uite contingere.

uers. 24. Collocauit autem ante paradisum uoluptatis cherubim et flammeum gladium. Id est, per ministerium angelicum igneam custodiam constituit. Flammeus gladius tribulationes et labores significat huius seculi, quibus sancti in presenti uita exercentur; siue per flammeum gladium significatur sententia iuste damnationis que homini data est. Qui tamen ita damnatus est, ut posset passione Christi redimi. Unde et recte gladius ipse uersatilis dicitur qui posset aliquando remoueri. Remotus est enim Henoch, et Elie, et Domino baptizato omnibusque quotidie fidelibus, cum de hac uita ad illam supernam transeunt beatitudinem. Et non dicit: flammam et gladium, sed flammeum gladium: quia quicunque  ad paradisum redire cupiunt, necesse est ut igne Spiritus sancti omnes concupiscentias huius uite exurant, et gladio uerbi Dei precidant quidquid in se noxium et inutile conspexerint. Alia translatio habet: contra paradisum, quoniam uehemens contrarietas Ade contigit. Non enim paruo contraria sunt beatitudo et miseria. Siquidem qui prius beatus, factus est miser, et qui antea immortalis conditus, mortalis effectus est. Cherubim plenitudo scientie interpretatur. Cherubim ergo et flammeus gladius ante paradisum collocatur, ut detur intelligi quia per scientiam discipline celestis et per tribulationes et labores uite presentis ad paradisum possumus redire.



CAPUT Iu

 uers. 1. Adam uero cognouit uxorem suam. In paradiso positus non legitur cognouisse uxorem suam, sed postquam eiectus est de paradiso. Quia enim peccaturus erat et mortales filios generaturus, ideo nullus ex eius stirpe in paradiso natus est qui locus est uite. Que concepit et peperit dicens: possedi hominem per Deum. Cainiti Hebraice Possidere dicitur. Quia ergo mater dixit: Possedi hominem, uocatus est Cain possessio.

uers. 2. Rursumque peperit eius fratrem Abel. Abel luctus uel uapor interpretatur. Fuit luctus parentibus exstinctus a fratre, et tanquam uapor cito disperiit uel disparuit.

uers. 4. Respexit Dominus ad Abel et ad munera eius. In quo respexit Dominus ad munera Abel?  Ignem uidelicet celitus mittendo quo sacrificium consumebatur. Quod Theodotionis translatio ostendit dicens: Inflammauit Dominus super Abel: super Cain autem non inflammauit. Tali enim modo probatur hostia Deo placuisse.

Sed queri potest quare Deus respexit ad munera Abel, ad Cain uero munera non respexit? Nunquid enim plus placet peculiaris hostia quam sacrificium Deo de fructibus? Sed sciendum quia Deus plus mentes offerentium, quam id quod offerebatur, attendit, et ideo respexit, id est, acceptum habuit et placuit illi munus eius. Potest et aliud dici, quia auaritiam detestatus est in labore Cain. Sunt enim quidam qui plus iusto desudant in laborando, non tantum  ut habeant sufficientiam, sed ut superflua queque et minus necessaria congregent. Hunc laborem superfluum uidit Deus in Cain, et ideo ad munus eius non respexit. Ars uero pastoralis simplex est et innocua, quam post Abel sancti Patres habuisse leguntur.

uers. 5, 6. Et concidit uultus eius in terram. Dixitque Dominus ad eum: Quare iratus es, et concidit facies tua? Id est, Cur liuore torqueris, et non bona uerecundia perfunderis? Ut enim Sapientia dicit: Est confusio adducens peccatum, et est confusio adducens gloriam .

uers. 7. Statim in foribus peccatum aderit. Id est, patebit omnibus, et hoc quasi ianitore comitaberis. Sed sub te erit, id est, sub tua potestate erit appetitus  eius, et tu dominaberis illius. Et est sensus: Quia rationis capax es, et nosti quid sit bonum, quidue malum, debes dominari peccato, ut uoluutas mala non usque ad operis nequitiam perducatur. Et hoc est, quod LXX dicunt: Peccasti? quiesce. Id est, Peccasti uoluntate? quiesce a malo opere. Alia translatio habet: Si recte offeras, recte autem non diuidas, dicit Dominus: peccasti. Et Cain recte obtulit, quia utique Deo qui solus est adorandus, et cui est sacrificandum. Sed non recte diuisit, sua Deo dando, se autem sibi, cum Deus potius nos quam nostra desideret. Omnis enim qui aliquid offert considerare debet cui offerat, et quo offerat, et quando et quis sit ipse qui offert.

uers. 8. Dixitque Cain ad Abel fratrem suum:  Sed [a 1Kb] hoc, quod a Deo audierat: superfluum enim est. Egrediamur foras. Neque enim adhuc domus uel templum erat ubi Deo sacrificium offerretur. Et consurrexit Cain aduersus fratrem suum, et interfecit eum. Retro, ut ferunt, pastorali uirga. Allegorice in scelere Cain malitia Iudeorum designatur. Cain occidit minorem fratrem suum Abel, et Iudei Christum caput minoris populi, id est gentilis, sicut ipse per Psalmistam dixerat Patri: Constitues me in caput gentium .

uers. 9. Et ait Dominus ad Cain: Ubi est Abel frater tuus? Interrogat autem Dominus, non quod disceret quod ignorabat, sed ut eum saltem sic ad confessionem prouocaret, aut negantem iusta ultione damnaret. Sed ille peccata congeminans superbe  respondit, dicens: Nescio. Nunquid custos fratris mei sum ego? Quasi Deum scelus eius latere potuisset, cui nuda et aperta sunt omnia .

uers. 10. Ecce uox sanguinis fratris tui clamat ad me de terra. Quia confiteri noluit, iusta iam increpatione redarguitur cum dicitur: Quid fecisti? Ecce uox, et reliqua. uox sanguinis Abel est magne iustitie uirtus que uindictam et ultionem expetebat pro innocentis sanguine.

uers. 11. Nunc igitur maledictus eris super terram que aperuit os suum. In preuaricatione Ade, sicut  iam diximus, terra maledicta est, non ipse. In peccato autem Cain ipse maledicitur, quia sciens reatum prime preuaricationis non timuit, sed insuper scelus homicidii uel fratricidii adiecit. Allegorice superius diximus Cain Iudeos significare, Abel Christum. Terra uero hoc loco Ecclesiam significat, que fusum Christi sanguinem aperto ore, id est magne deuotionis desiderio, ad eternam suscipit salutem

uers. 12. uagus et profugus eris super terram. Hoc de eis manifestum est qui per omnem Romani orbis imperium uagi et profugi sunt nec usquam habent certas sedes.

uers. 13. Dixitque Cain: Maior iniquitas mea quam ut ueniam merear. Peccatis peccata adiiciens desperauit, nec credidit se posse saluari uel ueniam adipisci. Et  hec est blasphemia in Spiritum sanctum que nec hic nec in futuro remittetur . Qui enim desperat, aut putat Deum nolle dimittere, aut non posse. Si non potest, non omnipotens, quia est aliquid quod non potest. Si autem non uult, quod etiam cogitare nefas est, inuidet saluti humane.

uers. 14. Ecce eiicis me hodie a facie terre. Id est: In conspectu tuo me indignum iudicas. Et a facie tua, quia uidelicet ipsam meam uitam odio habens presentie tue me subtraham. Omnis igitur qui inuenerit me, occidet me. Quia ex tremore corporis et furiate mentis exagitatione quicunque me inuenerit, cognoscet me dignum esse, qui occidar.

uers. 15. Nequaquam ita fiet. Id est, non cito  morieris, sicut uis. Septuplum punietur. Id est plenarie et perfecte. Solet enim septenarius numerus pro perfectione poni. Unde sepe Dominus minatur: percutiam, inquiens, uos septies , id est perfecte. Secundum igitur LXX legitur: Quicunque occiderit Cain, septem uindictas exsoluet. Et est sensus: Non ita fiet ut uis, ut uidelicet cita morte longe uite cruciatum effugias, sed diu uiuendo usque ad septimam generationem tandem quicunque te occiderit exsoluet, id est, finiet septem uindictas que in te sunt: non quo ille qui eum occidisset septuplum esset puniendus, sed quia illum occidendo finiret illas septem uindictas, id est perfectas, quibus Cain diu uiuendo cruciabatur. Hoc secundum LXX. Ceterum secundum Hebraicam ueritatem  septuplum punietur, id est plenarie et perfecte: in quo deterret ne quis homicidium audeat iterare. Posuit Dominus signum in Cain, ut non eum interficeret omnis qui inuenisset eum. Hoc uidelicet, quia uagus et profugus erat super terram, uel, ut LXX, gemens et contremens. Allegorice posuit Deus signum in Iudeos, ut nemo eos occideret, ipsam uidelicet legem quam portabant ad suam damnationem et nostram ereptionem. Propter hoc signum nemo eos occidit. Neque enim pagana persecutione, uel etiam sub Christiana iam tranquillitate eos prohibuit suis legibus uti et suo more uiuere. Et hoc est quod per Psalmistam Filius loquitur ad Patrem: Ne occidas  eos, ne quando obliuiscantur populi mei: disperge illos in uirtute tua .

uers. 16. Egressusque Cain a facie Domini habitauit in terra profugus ad orientalem plagam Eden. Eden epule uel delicie interpretatur. Septuaginta dicunt: habitauit in terra Naith. Sed Naith non est hoc loci nomen. Interpretatur autem instabilis uel uagus, et ideo in terra Naith habitare dicitur, quia instabilis et fluctuans uagabatur.

uers. 17. Cognouit autem uxorem suam, que concepit et peperit Enoch: et edificauit ciuitatem, uocauitque nomen eius ex nomine filii sui Enoch. Quia in timore erat et tremore, ideo fortassis ciuitatem edificauit, ut ibi absconditus protegeretur. Queri autem potest cum quibus eam edificauerit, si plus  uel plures non erant homines quam hi quos Scriptura commemorat. Sed sciendum multo plures iam tunc fuisse, quia diu uiuendo plures filios generabant. Nec mirum, cum etiam filii Isrel per quadraginta annos ita multiplicati legantur ut eorum numerari non posset exercitus. Aedificauit, inquit, ciuitatem, quam ex nomine filii uocauit Enoch. Enoch dedicatio interpretatur. Notandum autem quod in prima generatione de Cain nascitur Enoch, id est dedicatio; quia reproborum populus in prima generatione, hoc est in presenti uita, se dedicat huic se adiiciens, et in hac, si fieri posset, semper manere uolens. Unde et ciuitatem edificauit, quia reprobi hic habent suam felicitatem et quasi fundamentum, cum Apostolus de se suisque similibus dicat: Non habemus  hic manentem ciuitatem, sed futuram inquirimus . De Seth uero natus est Enoch [alias Enos uel Henos] septima generatione, quia sancti, qui ad Dei pertinent ciuitatem, alteri uite, id est, future se dedicant que post sex seculi etates septima generatione, hoc est, iustorum congregatione uel resurrectione manifestabitur.

Lamech primus bigamiam perpetrauit, quia duas uxores habuit, et propterea in diluuio periit.

uers. 19-21. Nomen uni Ada, et nomen alteri Sella. Genuitque Ada Iubal. Ipse fuit pater canentium cum cithara et organo. De hoc Iosephus dicit: »Iubal musicam amauit, psalterium et citharam laudauit. Et ne unquam ab humana memoria elaberentur ea que inuenerat, in duabus columnis, una lateritia,  altera lapidea, descripsit, cum Adam predicare audisset duo diluuia et omnium exterminationem.«

uers. 22. Sella genuit Tubalcain. Sed et de hoc idem Iosephus dicit: »Tubalcain res bellicas decenter exercuit, artem ferrariam docuit: quedam etiam, que ad libidinem oculorum pertinent, adinuenit.« Soror Tubalcain Nema. Notandum quod in generatione Seth nulla mulier nata legitur: in Cain uero generatione legitur soror Tubalcain progenita, per quod designatur lasciuia et petulantia que reprobis in presenti dominatur uita.

uers. 23. Occidi uirum in uulnus meum et adolescentem  in liuorem meum. Hunc locum ita Hebrei exponunt. Lamech diu uiuendo caliginem oculorum incurrerat, nec uidere poterat. Habebat autem quemdam adolescentem qui gressus eius regebat. Cum ergo quadam die uenatione exerceretur, illuc iacula dirigens quo adolescens indicasset, casu Cain inter fruteta latitantem, indice adolescente, percussit, qui feram esse putauerat. Sed cum cognouisset se hominem occidisse, iratus adolescenti ipsum quoque interfecit. Et hoc est, quod sequitur: Occidi uirum, id est Cain, in uulnus meum, quia ego quoque pro illo uulnerabor et occidar: et adolescentem liuorem meum, quia pro illo quoque damnabor.

uers. 24. Septuplum ultio dabitur de Cain; de Lamech uero septuagies septies. Crescente peccato crescit  et ultio. Fuerunt autem septuaginta septem anime de stirpe Lamech quas in diluuio legimus periisse. Allegorice Lamech figuram tenet mundi huius, cuius tantum fuit peccatum preuaricante Adam ut non posset expiari nisi septuagesima septima generatione, Christo per uirginem ueniente.

uers. 25. Cognouit adhuc quoque Adam uxorem suam, et peperit filium uocauitque nomen eius Seth. Seth positio interpretatur, que Grece thesis dicitur, ducta etymologia ex eo quod pater dixit: posuit mihi Deus semen pro Abel. Alio sensu Seth resurrectio interpretatur, quia surrexit loco fratris sui interfecti.

uers. 26. Sed et Seth natus est filius quem uocauit Enos. Enos homo interpretatur. Iste cepit inuocare  nomen Domini, id est colere Deum et deprecari, quamuis alia sit Hebreorum opinio. Dicunt enim idola tunc primum facta et tanquam Deum adorata.



CAPUT u.

uers. 5. Et factum est omne tempus quo uixit Adam, anni nongenti triginta. Ferunt post mortem Abel uouisse Adam, ut nunquam postea cognosceret uxorem suam et filium generaret. Sed sermo Dei ad eum factus est, ut hoc uotum frangeret, quia Filius Dei non posset ad hominis redemptionem carnem assumere [a 1Kb] . Cain enim indignus erat ut de stirpe eius Deus homo nasceretur. Unde ante Seth nullum legitur genuisse, post Seth uero dicitur genuisse filios et filias.

 uers. 22. Ambulauit Henoch cum Deo. Id est, imitatus est Deum.

uers. 31. Ne uero, cum quingentorum annorum esset, genuit Sem, Cham et Iaphet. Hoc loco intueri debemus profundum mysterium. Est enim Ne ab Adam post Seth decimo loco. Denarius enim numerus perfectionem significat electorum, quia prime est tessere, id est Iu, numerus, nec ultra potest numerando procedi nisi iterum redeatur ad unitatem. Ne ergo si addamus duos filios eius Sem Cham [b 1Kb] , et Iapheth, Cham reprobato fiunt duodecim. Duodenarius autem numerus sacratus est in duodecim patriarchis  et precipue in duodecim apostolis. Constat uero ex partibus septenarii que sunt tria et quatuor. Hec est iustorum perfectio que seruata est in linea a Seth descendente. Consideremus imperfectionem eorum qui per Cain ab Adam descenderunt. Ab Adam igitur ad Lamech sex sunt generationes, quibus si addamus tres filios eius et quartam filiam eius fiunt undecim. Undenarius autem numerus peccatum significat, quia transgressio est denarii. Ecce hic sublucet imperfectio et malitia generationis Cain. Et facti sunt dies Lamech septingenti septuaginta septem anni. Hoc secundum Hebraicam ueritatem. Ceterum secundum LXX maximus est error in numero, in quo inuenitur Lamech post diluuium uixisse quatuordecim annos.



CAPUT uI.


uers. 1. Cumque cepissent homines multiplicari super terram, uidentes filii Dei filias hominum, quod essent pulchre. Filios Dei appellauit filios Seth qui quandiu se in patris sanctitate incorrupte seruauerunt hoc nomine honorari meruerunt, ut filii Dei uocarentur. Sed, postquam carnis uoluptate superari coniunxerunt se damnate stirpi Cain, eius malitiam imitari ceperunt. Nonnulli filios Dei angelos malignos interpretati uoluerunt. Sunt enim quidam demones improbi mulieribus. Sed melius est, sicut diximus, ut filios Dei filios Seth accipiamus.

uers. 3. Dixitque Deus: Non permanebit Spiritus meus in homine in eternum, quia caro est. Alia translatio habet: Non iudicabit Spiritus meus homines in  eternum, quia caro sunt. Secundum quam translationem talis est sensus: quia homines fragiles sunt et mortali carne circumdati, non eos iudicabo in eternum ut eternaliter pereant, sed potius eis in presenti restituam quod merentur. Ex quo intelligimus magnam esse misericordiam, cum peccatores non sinit ex sententia agere, sed flagellando ad se reuocat. Unde et quibusdam peccantibus minatur: Non uisitabo filias uestras, cum adulterauerint . Et alibi: Unusquisque post prauitatem cordis sui ambulet . Hinc et Psalmista: Exacerbauit Dominum peccator, secundum multitudinem ire sue non queret . E contra de his qui Deo accepti sunt dicitur: uisitabo in uirga iniquitates  eorum .---Eruntque dies illius centum uiginti annorum. Quidam putant hominum uitam post diluuium in centum uiginti annis esse contractam. Sed non ita est sentiendum. Multos enim legimus post diluuium pluribus annis uixisse. Hoc ergo ita accipiendum est. uolens enim Deus inducere peccatoribus diluuium dedit eis spatium, centum uiginti scilicet annorum ad agendam penitentiam. Sed illis agere nolentibus et in sua malitia perdurantibus non exspectauit eos Deus usque ad datum spatium centum uiginti annorum, sed centesimo anno factum est diluuium.

uers. 4. Gigantes autem erant super terram in diebus illis. Gigantes appellat eos qui de permista generatione Seth et Cain nati sunt, immanes corpore, uiribus  superbos, moribus inconditos. Hos tales appellat gigantes, id est, terre filios.

uers. 5. uidens autem Deus quod multa malitia hominum esset in terra, et cuncta cogitatio corais intenta esset ad malum, penituit eum quod hominem fecisset. In Deum nulla penitentia cadit. Semel enim Deus fixe et stabiliter omnia disponit. Sed Scriptura more nostro loquens dicit Deum penituisse, quia quasi opus suum mutare uidetur uoluntate tamen et dispositione immutabili permanente. Quomodocunque enim fuerint res, uidelicet aut ita sint permansure sicut create sunt, aut mutande, Deus hoc ante secula immutabili preuidit ratione.

uers. 8. Ne uero inuenit gratiam coram Deo. Ne requies interpretatur.

 uers. 9. Iustus atque perfectus fuit. Si nullus sine peccato uiuere potest, quomodo Ne iustus et perfectus fuisse dicitur? Sancti Dei perfecti sunt secundum aliquem suum modum, non autem ita sunt perfecti sicut perficiendi sunt. Unde et recte dicitur: in generationibus suis. In presenti enim uita pro modo suo iuuante Dei gratia perfecti esse possunt. In illa enim beata uita, in qua nec uelle nec posse peccati eis suberit, longe aliter perfecti erunt.

uers. 11. Corrupta est terra. Id est omnis homo. Nam quia propter hominem cuncta creata sunt, ideo peccante homine omnia dicuntur corrupta fuisse.

uers. 12. Omnis caro, Id est omnis homo. Corruperat uiam suam. Id est, deprauauerat actiones suas. Et ego disperdam eos cum terra. Quare dicit cum  terra, cum terra nequaquam in diluuio disperdita sit? Dicunt doctores nequaquam tante uirtutis et fecunditatis eam fuisse post diluuium quante ante diluuium exstiterat. Unde et hominibus post diluuium esus carnium concessus est. Ante diluuium enim pomis et oleribus uescebantur. Ergo propter amissam uirtutem et gratiam disperditi sunt homines cum terra.

uers. 14. Fac tibi arcam de lignis leuigatis. Id est, fortibus et insolubilibus. Et hoc est, quod LXX dicunt: De lignis quadratis, id est, fortibus. Mansiunculas facies in arca. Mansiunculas dicit in quibus diuersa animalium genera reciperentur. Septuaginta dicunt: Bicamerata et tricamerata in arca facies. Bicamerata uidelicet in inferioribus, tricamerata in  superioribus. Ergo quinque mansionibus distincta fuit arca. Prima mansio, id est inferior fuit stercorata, ubi animalium stercora defluebant, ne illa que erant in arca et maxime ne homines fetore lederentur. Secunda fuit apothecaria, ubi cibus diuersus animalium reconditus erat. Tertia fuit bestiarum et immitium animalium ac serpentium. Quarta, iumentorum et mansuetorum animalium. Quinta, id est suprema, hominum et auium. Ostium uero quod in sequentibus in latere arce fuisse describitur eo loco fuisse creditur, ubi bicamerata et tricamerata iungebantur inter apothecariam et bestiarum habitationem. Et bitumino linies. Bitumen, quod Grece asphaltum dicitur, unde lacus Asphaltites uocatur, id est gluten tenacissimum, quidquid tactum fuerit  nunquam conuermescit, nec ulla ui imbrium aut flatu uentorum dissolui potest.

uers. 15. Trecentorum cubitorum. Sed hoc non mirabimur, si sciamus geometrico cubito illam esse mensuratam qui, ut Origenes dicit, sex cubitis humanis impletur. Positio autem arce talis exstitit. Fuit enim fundamento quadrata, inequalis tamen longitudinis et latitudinis, que paulatim ab angulis conscendens in arctam formam sursum erigebatur, donec in cubito latitudinis et longitudinis summitas eius perficeretur. Fuit autem decies longa quam alta, et sexies tantum longa quam lata ad similitudinem humani corporis. Nam si hominem pronum uel supinum iacentem metiamur, decies tantum longus erit a capite usque ad pedes quam altus a dorso usque  ad uentrem, et sexies tantum erit longus quam latus a dextero latere usque ad sinistrum.

uers. 16. Fenestram in arca facies. Ad hoc fenestra in arce summitate facta est, ut haberet aditum Ne, per quam emitteret, sicut postea fecit emittens columbam et coruum. Quam fenestram tradunt Hebrei crystallinam fuisse. Mystice autem Ne, uir iustus et perfectus nomine et actu, Christum significat. Interpretatur enim requies, quia electos suos finitis laboribus seculi huius ad eternam Christus perducturus est requiem. Qui uere solus et iustus et perfectus est, de quo Apostolus: Ut sit ipse iustus et iustificans eum qui ex fide est . Potest etiam Ne typum tenere prepositorum in Ecclesia siue etiam totius familie Christi, membrorum uidelicet  eius qui per lignum crucis et aquam baptismatis saluantur. Arca uero sancta est Ecclesia que de lignis leuigatis, hoc est, sanctis in eternum uicturis construitur. Et sicut in arca diuersa erant genera animalium, sic in Ecclesia diuersa sunt hominum genera. Ostium in latere uulnus significat in latere Christi, de quo ipsa Ecclesia una cum sacramentis constat sanguinis et aque.

uers. 19. Ex cunctis animantibus bina induces in arcam. Queritur de minutis animantibus, non solum quales sunt mures et stelliones, sed etiam quales sunt musce, et scabriones, et scarabei et pulices, si in his hic numerus poterit conseruari. Sed sciendum quia illa que non coitu generantur, sed humore terre uel ex quacunque cadauerum aut aliarum  rerum corruptione nascuntur, non necesse fuit contineri in arca. Nam et hoc intelligendum innuitur, cum dicitur: De uolucribus iuxta genus suum, et de iumentis in genere suo. Illa quoque que in domibus uersantur, sicut pulices, mures, musce, non necesse fuit in his hunc numerum obseruari, que intelliguntur tunc plura in domibus fuisse. Sed et illa animalia que ex commistione diuersi generis nascuntur, sicut muli et burdones et cetera talia, non est dicendum fuisse in arca. Item queritur de his animantibus que in aquis et in terra communiter uiuunt, utrum fuisse credantur in arca, aut si non fuerunt, quomodo uiuere potuerint sicut lutri et uituli marini. Sed de his credi potest quod extra  arcam fuerint: habebant tamen loculos preparatos extra arcam in quibus se poterant recipere, ueluti in aridis. Hoc et de auibus sentiendum marinis et fluuialibus, quia uicibus in aquis erant, et item in preparatis mansiunculis extra arcam se recipiebant.

uers. 21. Tolles de omnibus escis. Hoc loco queritur de animalibus que carnibus uescuntur, quomodo in arca anno integro uixerint, cum carnes tanto tempore incorrupte seruari non potuerint. Ad hoc dicendum quia sunt quedam animalia que carnibus uescuntur, sed si necessitas imperauerit, fructibus et pomis diuersi generis uiuere possunt, maxime ficu et castanea.



CAPUT uII.

 uers. 2. Ex omnibus animantibus tolle septena. Quod dicit: Septena et septena, non geminatum septenarium, id est quatuordecim, sed tantum septem debemus accipere. Similiter ubi duo et duo, non quatuor, sed duo debemus intelligere. Masculum et feminam. Et hic notandum quod munda animalia impari numero, id est, septenario introducuntur in arcam, immunda uero pari: quia impar numerus quamdam uirtutis pretendit speciem, par uero infirmitatis et uitii signum est. Munda animalia plura, id est septena dicuntur introducta, ut egrediens Ne de arca haberet quod Domino immolaret, et quo ipse cum filiis uesceretur

uers. 7. Et ingressus est Ne et filii eius in arcam. Attendendum est quod quando ingressus est in  arcam, seorsum ipse et filii eius in arcam, et seorsum uxores eorum. Dicitur enim: Ingressus est in arcam ipse et filii eius; deinde: uxor eius et uxores filiorum eius. Quando uero egressi sunt, uiri cum uxoribus permisti leguntur. Dicit enim: Egressus est Ne et uxor eius. Hoc est quod Salomon dicit: Tempus amplexandi, tempus longe fieri ab amplexibus . Ingressi sunt in arcam, nutu uidelicet Dei, non homine faciente.

uers. 11. Anno sexcentesimo, mense secundo. Id est mense Nisan, qui a Latinis Maius dicitur. Primus enim mensis est apud illos Aprilis. Cataracte. Id est fenestre celi. Fenestre autem celi nubes dicuntur que aperte sunt, ut inde insolite et maiores pluuie funderentur. Nam cataracte sunt proprie  ostia Nili, sed abusiue pro omnibus fenestris accipiuntur. Fontes quoque magne abyssi rupti sunt. Ut non sensim more solito fluerent, sed repentina inundatione superficiem terre operirent.

uers. 16. Inclusit eum Dominus deforis. Quod enim manus hominis facere non poterat potentia diuina impleuit, deforis eum includens, nec aquas introire permittens.

uers. 20. Quindecim cubitis altior fuit aqua super montes. Dicunt enim quidam hoc historialiter fieri non potuisse sed propter aliquam significationem uel mysterium hoc scriptum esse. Aiunt enim non potuisse fieri, ut aqua crassioris nature ad superiorem eris partem conscenderet maxime propter  Olympum montem, cuius tanta altitudo ut nulli uenti ibi flare, nulle nubes cacumen eius ualeant operire. Sed qui hoc fatentur non attendunt quia mons ipse terra est. Terram autem scimus corpulentiorem esse aqua. Ubi ergo terra grauior ascendere potuit, cur non hoc leuior aqua potuerit?



CAPUT uIII.

uers. 1. Adduxit spiritum. Id est uentum, uel, ut quidam uolunt, solem, siue Spiritum sanctum debemus accipere de quo in principio dicitur: Spiritus Domini ferebatur super aquas. Qui enim in principio ferebatur super aquas, ut eas in unum congregaret, ut appareret arida, ipse nunc sua et totius Trinitatis uoluntate adductus est super terram, ut a peruasione aquarum eriperet eam, et eis pristinam pulchritudinem  et fertilitatem redderet.

uers. 8. Emisit coruum et columbam post eum. Septuaginta dicunt quia coruus emissus, non est reuersus ad arcam. Aut enim aquis interceptus est et necatus, aut cadaueri aquis supernatanti inhesit, et propter gulam periit. Neque enim terra iam siccata erat, quia de columba dicitur quia cum non inueniret ubi requiesceret pes eius. Allegorice diximus superius arcam Ecclesiam significare que trecentorum cubitorum fuit longitudinis, quia sancta Ecclesia in fide Dominice crucis et passionis saluatur. Longitudo enim trecentorum cubitorum passionem Domini significat. Nam et littera Tau que hunc exprimit numerum, figuram habet crucis. Latitudo  quinquaginta cubitorum resurrectionis Christi gloriam designat que quinquagesima die Pentecostes per apostolos predicata est, cuius spe dilatatur Ecclesia. Altitudo uero triginta cubitorum significat eamdem Ecclesiam per tres mundi partes dilatandam, Africam, Asiam, Europam. Denarius enim ter ductus in trigesimum numerum consurgit. Hec Ecclesia continet pariter coruum et columbam, hoc est, bonos et malos. Sed coruus de arca emissus non reuertitur, quia reprobi licet gremio Ecclesie per fidem contineantur, tamen cupiditatibus et illecebris seculi inhererentes pereunt. Columba uero rediens ad arcam portat ramum oliue uirentibus foliis in ore suo, quia sancti simplicitate gaudentes manus pacis in ore portant, et cum Psalmista dicunt:  Cum his qui oderunt pacem eram pacificus .

uers. 14. Mense secundo. Id est Maio. Septima et uicesima die mensis. Intueamur diligentius hunc locum. Diximus superius Ne annum fecisse in arca, et ipsa die qua ingressus est egressum fuisse. Ingressus autem septima decima die mensis secundi: nunc dicit quia egressus est septima et uicesima die mensis eiusdem. Sed sciendum est quia si presenti diei addas undecim, qualis hodie luna est talis est post annum ipsa die. Ergo quando Ne ingressus est decima septima luna, decima septima dies fuit secundi mensis, et ideo post annum additis 11, fuit uicesima septima dies, uel uicesima septima luna.

 uers. 22. Non requiescant. Sed seruient homini.



CAPUT IX.

uers. 2. Terror uester et tremor. Non homini preposuit Deus hominem sed animantibus. Neque enim dixit: Terror uester sit super homines, sed super animantia terre: atque ideo, ut B. Gregorius dicit, supra modum superbire est ab equali uelle timeri. Omnes homines natura genuit equales, sed meritorum distantia iusto Dei iudicio, sed occulto, alios aliis subiecit. Omnes pisces manui uestre traditi sunt. Id est, potestati: Et omne quod mouetur erit uobis in cibum. Post diluuium esus permissus est carnium. Antea enim pomis et oleribus uescebantur. Sed quia in diluuio terra uirtutem sue fertilitatis amiserat,  ideo Deus consulens humane fragilitati permisit homini uesci carnibus.

uers. 4. Excepto quod sanguinem cum carne non comedetis. Et hic et in lege Moysi esus sanguinis prohibetur. In Actibus quoque apostolorum prohibite sunt gentes a fornicatione, et immolatis, et suffocato, et sanguine : quia uidelicet sedes anime in sanguine est, ideo sanguinis prohibetur comestio.

uers. 5. Sanguinem de manu bestiarum requiram. Bestiam uocat crudeles homines et feros. De manu uiri et fratris eius. Fratrem uocat omnem hominem eiusdem consortem nature.

uers. 13. Arcum meum ponam. Arcus duos habet colores, ex parte ceruleum et ex parte igneum;  per hoc designantur duo diluuia: unum aque, quod iam preteriit, aliud ignis, quod in fine seculi uenturum creditur. Unde ceruleus color extrinsecus cernitur, igneus uero intrinsecus. Mystice arcus, qui fit sole nube illustrata, significat eum a diluuio, id est, ab eterna damnatione posse saluari qui uerum solem Christum nube conspexerit, hoc est, qui eius passionem et resurrectionem per prophetas predictam crediderit.

uers. 18. Erant igitur tres filii Ne Sem, Cham et Iapheth. Sem interpretatur nomen uel nominatus, Cham callidus, Iapheth latitudo. Mystice Sem et Iapheth significant fideles ex utroque populo in Christum credentes. Cham uero hereticos designat, unde et bene callidus interpretatur. Heretici enim  callidi sunt, non sapientia, sed malitia: quia simplices in Ecclesia decipere querunt. Mystice Ne qui requies interpretatur Christum significat qui inebriatus est calice passionis. Nudatus est, quia tunc manifestata est infirmitas mortalitatis eius, et, ut propheta predixerat, ibi abscondita est fortitudo eius .

uers. 21. Et in tabernaculo suo nudatus est. Id est in plebe Iudaica, inter domesticos generis sui. Cham filius eius, qui nuditatem patris fratribus nuntiauit, Iudeos designat passionem Christi longe ante in prophetis legentes qui nuntiabant futuram. Sed hoc quod diu prenuntiauerunt impletum uidentes deridere potius quam credere maluerunt. Sem  uero primogenitus et Iapheth minimus significant eos qui in primitiua Ecclesia fuerunt, apostolos uidelicet et eos qui ex gentibus crediderunt. Medius Cham Iudeos significat qui, nec primum cum apostolis, nec postea gentibus fidem Domini recipere uoluerunt. Sem uero et Iapheth nuditatem patris sibi nuntiatam audire noluerunt, sed pallio operuerunt: quia fideles mysteria passionis Christi non cum Iudeis despiciunt, sed digna ueneratione honorant. Et bene pallium in humeris portant: quia ipsam passionem non futuram exspectant, sed impletam credunt.

uers. 24. Euigilans autem Ne ex uino, cum didicisset. Prophetico uidelicet spiritu. Que fecerat ei filius suus minor, ait: Maledictus Chanaan. Notandum  quod, non ipsum Cham, sed Chanaan filium eius maledicit, qui motus eorum interpretatur, a quo postea dicti sunt Chananei, quos Dominus ante faciem filiorum Isrel eiecit. Quod ergo Chanaan maledicitur, prophetia erat: quia gens illa de loco sue habitationis pellenda erat.

uers. 26, 27. Benedictus Dominus Deus. Dilatet Deus Iapheth. De Sem fuerunt patriarche et prophete ceterique Patres ueteris Testamenti: de Iapheth gentilium multitudo que in Christum credit. Dilatatus est Iapheth, quia in ipsum creuit credentium ex gentibus multitudo. Habitauit in tabernaculis Sem, quia gratiam quam habuerunt priores Patres, gentes in Christum credentes secute sunt, et nunc cum Abraham, Isaac et Iacob requiescunt, fidem et  bona opera illorum imitando. Sitque Chanaan seruus eius Chanaan. Id est Iudei seruiunt modo fidelibus ex utroque populo, quia libros diuinarum Scripturarum non sibi, sed illis custodiunt, et quasi scrinarii sunt eorum.



CAPUT X

uers. 2. Filii Iapheth. Commemorat modo gentes septuaginta duas que a tribus filiis Ne disseminate sunt post diluuium. Et primum dicit de Iapheth minore, de quo nati septem filii qui tenuerunt septentrionalem regionem a Tauro et Amcino [a 1Kb] montibus Cilicie et Assyrie. Gomer, ut Iosephus dicit, ipsi sunt Galate qui Latine Gallogreci dicuntur. Magog quos quidam putant Massagetas. Madai Medi, Iauan Iones, qui et Greci, a quibus Ionium mare et quinta  eorum lingua Ionica dicitur. Tubal Iberes quos Hispanos dicimus, Meosoch Cappadoces quorum hodieque metropolis ciuitas Mazaca dicitur. Thiras Thraces.

uers. 3. Filii Gomer Ascenez. Quos Greci Reginos uocant. Riphath Paphlagones. Togorma Phryges.

uers. 4. Iauan filii [b 1Kb] , Elisa, a quo Elisei, id est, Greci qui et Hellades appellantur. Tharsis Cilices quorum ciuitas est Tharsus nobilis Paulo apostolo inde nato. Cetthim Cithii quorum hodieque ciuitas Cithium appellatur, Dodanim [c 1Kb] Rhodii.

uers. 5. Unusquisque secundum linguam. Hoc per  prolepsin, id est per preoccupationem accipiendum est. Necdum enim diuisio linguarum facta erat.

uers. 6. Filii Cham Chus. Ipsa est Aethiopia, Mesraim Aegyptus, Phuth Libya, unde et fluuius Mauritanie Phuth appellatur, et omnis illa regio Phuthensis dicitur. Chanaan, a quo Chananei.

uers. 7. Filii Chus Saba. Id est, Arabia regio thurifera. Heuila pars Aethiopie Occidentalis. Sabatha, Regma et Sabatacha. Horum nomina ab usu recesserunt, et que pro eis nunc habeantur ignoramus. Filii Regma Saba. Alia est hec Saba quam illa que superius legitur, et differt in Scriptura. Nam illa per Sin, hec per Samech scribitur. Nam et in psalmo ubi nos canimus: Reges Arabum et Saba , in Hebreo habetur: Reges Saba et Saba. Dadan  Aethiopie ultima regio est.

uers. 8. Chus genuit Nemrod [d 1Kb] . De hoc Iosephus dicit quod noua regni cupiditate tyrannidem arripuerit, ignem pro Deo coluit, et ipse auctor exstitit edificande turris cuius cacumen contingeret celum.

uers. 9. Et erat robustus uenator coram Domino. uenabatur enim animas ad interitum, faciens hominem ignem adorare. Alia translatio dicit: contra Dominum.

uers. 10. Babylon CONFUSIO interpretatur ob linguarum confusionem que ibi facta est. Et Harath [uulg. Arach]. Ipsa est Edessa Mesopotamie ciuitas. Archath [uulg. Achad], que nunc Nisibi dicitur. Et Calane. Ipsa est Seleucia a Seleuco rege Asie. In terra Sennaar. Id est, in Babylonia, ubi sunt putei bituminis.

 uers. 11. De terra illa. Id est de Sennaar. Egressus est Assur. Id est, imperium Assyriorum, quod primum fuit sub Nino. Et edificauit Niniuen. Niniuen est ciuitas Assyriorum. Ninus Beli filius edificauit Ninum quam Hebrei Ninniuen appellauerunt. Interpretatur autem propter penitentiam pulchra.

uers. 13. At uero Mesraim genuit Ludim. Ludim est Lybia, que prius Phuth uocabatur.

uers. 15. Chanaan filius Cham genuit Sidonem. A quo Sidon, ciuitas Phenicis.

uers. 18. Aradii. Ipsi sunt qui Aradum insulam tenuerunt.

uers. 19. Sodomam et Gomorrham. Iste ciuitates note sunt interitu sue subuersionis. Samariten. A quo Samaria, que sic uocatur et Assyriis et Hebreis.  Dicta est autem Antiochia uel Epiphania. Amatheum. Hec nomina ignorantur, uel quia delete sunt iste gentes bello Aethiopico, uel quia ignoratur que nomina nunc habeant

uers. 21. De Sem quoque nati sunt, quos nunc dicemus, qui fuit pater omnium filiorum Heber, et frater maior minoris fratris Iapheth. Ideo autem de hoc nouissime locutus est, quia de istius generatione locuturus erat et huius lineam prosecuturus.

uers. 22. Filii Sem Aelam. A quo Aelamite, id est principes Persidis. Assur. De hoc superius dictum est  quod edificauerit Niniuen. Arphaxad. A quo Chaldei, et Lud. A quo Lydii. Aran. A quo Syri.

uers. 23. Filii Aran Hus. A quo terra Hus in Iob legitur, quam LXX terram appellant Ausititem, id est Australem. Et Hul. A quo Armenii. Gether. A quo Acarnani. Mesi. Quos LXX Mosoch uocant, id est, Meones.

uers. 25. Nati sunt Heber duo filii. Heber transitor, a quo Hebrei transitores. ueri Hebrei sunt qui de presentibus ad futura, de caducis ad mansura transitum faciunt. Phaleg diuisio. Sub isto enim facta est diuisio linguarum.



CAPUT XI.

uers. 1. Erat terra labii unius. Id est, lingue Hebree que facta diuisione linguarum creditur remansisse  in familia Heber: qua etiam lingua Dei Filius ad homines ueniens predicauit. Conueniens enim erat ut, in qua lingua Adam diaboli suasionem audierat, in eadem lingua Saluatoris perciperet predicationem. Nec dicendum est noui aliquid fecisse Deum, quando linguarum facta est diuisio, sed modos et formas locutionum diuisisse aliis intellectibus. Unde et eadem uerba in diuersis sensibus apud diuersas gentes inueniuntur. Nam alma apud Hebreos secreta, apud Latinos sancta dicitur. Sidera stelle uocantur a Latinis, a Grecis ferrea. In Grecis habetur: rhabdo sidera.

uers. 4. Faciamus nobis turrim. Timebant ne iterum fieret diluuium, et ideo auctore Nemrod uoluerunt turrim facere altissimam in qua, si diluuium  iterum fieret, saluarentur. Bitumen enim aquis dissolui non poterat. Nulla enim re dissolui potest, postquam siccatum fuerit nisi menstruo sanguine.

uers. 5. Descendit, ut uideret. Descendere Deus dicitur quando se sensibus uel operibus commodat humanis, sicut ad Moysen dixit: uidens uidi afflictionem populi mei, et descendi liberare eos . Et de Sodomitis dictum est: Descendam, et uidebo utrum eum clamorem qui uenit ad me opere compleuerint . Et nota in sequentibus hic mysterium Trinitatis commendari, cum dicit: Descendamus et confundamus. Mystice turris hec mundi superbiam signat, siue etiam elationem hereticorum qui turrim praui dogmatis contra Deum uolunt edificare. Que merito turris Babel, id est confusionis  appellatur. Profecti sunt autem de Oriente, quia uerum solem reliquerunt. Inuenerunt campum Sennaar, qui interpretatur fetor uel excussio dentium, quia dogmata hereticorum non bonum Christi odorem, sed fetorem habent, et amiserunt dentes quibus cibos uerbi Dei commolerent.

uers. 28. Mortuus est Aran et Thare in Ur Chaldeorum. Tradunt Hebrei quod Abraham et Aran fratres, cum nollent ignem adorare, in ignem proiecti sunt ex quo miserante Deo Abraham illesus exiuit. Unde et sepe Deus ad illum dicit: Ego sum Deus qui te eripui de Ur Chaldeorum. Aran uero igne consumptus est. Ergo Ur non est nomen loci.

uers. 29. Duxerunt uxores. Abraham duxit Sarai:  ipsa est Iesca. Fuit enim dionomia, id est binomia. Cuius soror fuit Melcha quam duxit Nachor.



CAPUT XII

uers. 3. Benedicam benedicentes te, et maledicam maledicentibus te. Due repromissiones facte sunt ad Abraham: una terrena, qua ei terra Chanaan repromissa est, cum dictum est: Egredere de terra tua et cognatione, etc. Alia que maior est et spiritalis, qua dictum est: Benedicam tibi, ut esset uidelicet pater Christi et omnium in Christo credentium. Sed et hoc notandum quia iam egressus fuerat de terra sua quando ei dictum fuerat: Egredere de terra tua. Sed ibi egressus corpore, hic uero mente et uoluntate. Fortassis adhuc habebat affectum reuertendi illuc quando dictum est: Egredere.---In te benedicentur  uniuerse cognationes tue: quia de ipso Christus erat nasciturus per quem cuncte generationes benedictionem percipere debuerant.

uers. 4. Egressus est Abraham et cum eo Lot. Scilicet mente definiens ut nunquam illuc rediret. Superius exierat corpore, nunc uero mente precipiente Domino.

uers. 6. Pertransiuit usque ad locum Sichem. Sichem ciuitas est, que a quibusdam corrupte Sichar dicitur. Interpretatur autem humerus. Conuallem illustrem Pentapolin dicit, que nunc est mare Salis et Mortuum dicitur, et lacus Asphalti et lacus Salinarum.

uers. 7. Apparuitque Dominus Abraham. Recte ei Dominus apparuit, qui renuntians idololatrie altare  Domino edificauit.

uers. 8. Ab Occidente habens Bethel, ab Oriente Hai. Bethel ciuitas est in tribu Beniamin que antea Laza, id est amygdalus uocabatur. Hai ciuitas in tribu Iuda est constituta. Bethel interpretatur domus Dei que postea Bethauen uocata est, id est domus idoli. Hai oculus uel fons interpretatur. Ergo patriarcha tendens ad terram promissionis tetendit tabernaculum inter Bethel et Hai quia sancti omnes fonte baptismatis regenerati, et cursum huius uite circumspecte agentes ad Dei tabernaculum et ad celestem properant ciuitatem.

uers. 13. Dic, obsecro, quod soror mea sis. Querunt quidam cur sanctus patriarcha mentiri uoluerit ut diceret Saram sororem suam, et non potius  hoc Deo commiserit qui et eius uitam et illius seruare poterat castitatem. In quo ostenditur quia quandiu habemus quod ex ratione faciamus, non debemus Deum tentare, sed ipsi nostre saluti prouidere. Quodammodo Deum tentasset, si eam uxorem suam confessus fuisset, duas Deo res committens, suam uitam et illius castitatem. Fecit ergo pro uita quod potuit: quod uero non potuit Deo commisit, certus, si uellet, etiam apud Pharaonem eius pudicitiam conseruare posset.

uers. 15. Translata est in domum Pharaonis. Excusari potest Sara in hoc quod in domum Pharaonis translata est inuita uel coacta, non solum in hoc quia non coinquinatur corpus nisi ex consensu  mentis, sed etiam in hoc quod conniuente et permittente uiro factum est hoc. Queritur etiam quomodo apud Pharaonem tam diu intacta manere potuerit. Dicitur enim: Abraham bene usi sunt propter eam, et fuerunt ei boues, oues et familie. Sed ad soluendam hanc questionem ualet et hoc quod in libro Esther legitur, quia puelle que Assuero regi adducebantur non statim introducebantur ad regem, sed anno uno custodiebantur, et sex mensibus ungebantur oleo myrtino, et sex aliis mensibus diuersis unguentis . Potuit ergo fieri ut per has inducias longi temporis Sara manserit incorrupta, et interim bene usi sunt Abraham Aegyptii, donec a Deo flagellaretur et, cognitam quod uxor eius esset, restitueret eam illibatam.



CAPUT XIII.


uers. 1. Seq. Ascendit autem de Aegypto, usque erat diues ualde. Alia translatio dicit: Ascendit de Aegypto grauis ualde, quod bene mysterio conuenit. Sancto enim uiro Aegypti diuitie graues sunt. Aegyptus enim tenebre uel meror interpretatur.

uers. 8. Fratres enim sumus. Tribus enim modis in Scriptura sancta fratres uocantur: natura, sicut Iacob et Isaac: cognatione, sicut Abraham et Lot; Lot enim filius fuerat fratris sui Aran: gente, sicut omnes Iudei fratres dicuntur, dicente lege: Si attenuatus frater tuus Hebreus uendiderit se tibi . Et attendendum quanta cura concordie sancto uiro fuerit propter quam custodiendam optionem  dedit Lot, ut aut ipse pergeret illo remanente, aut certe, si ipse alibi uellet recedere, ipse ibi maneret

uers. 10. Irrigabatur, subauditur, a Iordane, sicut est paradisus Domini. Ex hoc discimus paradisum esse terrenum, cui terrena regio comparatur. Hec regio plana erat et campestris, irrigabatur Iordane fluuio, sicut Aegyptus Nilo. Elegitque Lot sibi regionem circa Iordanem, etc. Allegorice Lot cum suis pastoribus typum tenet hereticorum qui relicta ueritate ecclesiastici dogmatis eligunt sibi pulchra et humilia, quia non recte de ueritate fidei sentiunt, nec ad Deum cum Moyse in montem ascendunt. Sodoma pecus silens interpretatur.

uers. 13. Homines Sodomite pessimi erant et peccatores  coram Domino. Nam et coram hominibus pessimi erant. Coram Deo peccator est, qui coram hominibus utcunque iustus apparet. Unde et de Zacaria et Elisabeth dicitur: Erant iusti ambo coram Domino Deo suo 

uers. 14. Leua oculos. Id est, aspice. Per hec quatuor climata terra promissionis ei promittitur. Quod autem in quibusdam locis mare ponitur pro Occidente, ideo fit quia terra repromissionis in mari Occidentali est.

uers. 18. Iuxta conuallem Mambre. Quod est in Hebron. Hebron ciuitas est in tribu Iuda, que alio nomine Cariatharbe dicitur, id est ciuitas quatuor. Cariath enim Hebraice ciuitas, arbe, quatuor. Ibi enim  situs est Adam maximus, et Abraham, et Isaac et Iacob. Conuallis Mambre ab uno amicorum Abraham dicta est qui Mambre uocabatur.



CAPUT XIu.

uers. 1. Factum est autem in illo tempore ut Amraphel Sennaar, etc. Quatuor reges inierunt bellum contra quinque. Hi quatuor reges mystice significant aduersarias potestates que per carnem que quatuor humoribus constat, in quinque sensus corporis dominari querunt. Amraphel interpretatur: dixit ut caderet, et est rex Sennaar qui, ut superius diximus, interpretatur excussio uel fetor dentium. Significat hereticos qui ex proposito peccant et cadunt contra Deum, peruersa loquentes et obsceni  dogmatis fetorem emittentes. Arioch ebrius uel ebrietas interpretatur. Significat gentiles qui poculo erroris ebriati creaturam pro Creatore colunt. Cohdorlachamor interpretatur decorus uel manipulus. Ponitur in significatione hypocritarum qui, cum sint pleni malitia, uulgo decori putantur uirtutibus. Est rex Elamitarum, id est seculi uel orbis. Thadal interpretatur sciens iugum. Presignat auaritiam cuius iugum sciunt auari libenter ferre. Est gentium rex, quia auaritia maxime gentibus dominatur.

uers. 2. Inirent bellum contra Bara. Bara malitia uel creatura interpretatur. Est rex Sodomorum, id est pecudis silentis. Bersa interpretatur in angustia, est rex Gomorrhe que interpretatur populus  timens. Sennaar [uulg., Sennaab] interpretatur excussio uel fetor dentium, et est proprium nomen hominis. Est rex Adame, que interpretatur terrena. Semeber ibi perditio interpretatur. Est rex Sebon que interpretatur uinculum meroris. Bale ciuitatula interpretatur uorago uel precipitatio. uocatur etiam uitula consternans. Ferunt enim Hebrei hanc tertio terre motu corruisse. Ipsa est Senor id est paruula.

uers. 3. uallem. Syluestrem Sodomam dicit que nunc est mare salis, lacus uidelicet, que post combustionem ignis celestis in lacum uersa est, in quem lacum cadit Iordanis, et ibi perdit laudabiles aquas suas.

 uers. 5. Percusserunt Raphaim. Id est gigantes, qui Raphaim gigantes interpretatur. Carnaim et Guttim [uulg., Zuzim] nomina locorum sunt et gentium. Seir per prolepsin dicitur, necdum enim locus ille sic uocabatur. Seir ipse est Edom, qui et Esau interpretatur hispidus, setosus, qui in modum pellis natus est, a quo regio quam possedit Seir uocata es

uers. 7. Ad fontem Misphat, ipsa est Cades. Cades iudicium interpretatur. Ibi enim iudicatus est murmurans populus. Interpretatur etiam sancta cata antiphrasin, id est per contrarium. Fontem petram dicit de qua Moyses aquam produxit. Percusserunt Amorrheum qui habitabat in Asasonthamar. Asasonthamar urbs palmarum interpretatur.

 uers. 13. In conualle Mambre, fratris [a 1Kb] Aner et Escol. Mambre proprium nomen est. Hi tres fedus inierant cum Abraham.

uers. 14. Numerauit expeditos uernaculos. Expeditos, id est sine uxoribus. Persecutus est eos usque Dan. Dan fons est ex quo Iordanis efficitur. Nam duo fontes sunt ad radices montis Libani, Ior et Dan, qui iuncti Iordanem efficiunt. Dan autem iudicium, Ior riuus interpretatur. Usque ad Phenicem. Phenicem Syriam dicit. Allegorice hoc bellum Abrahe contra quatuor reges bellum significat uirtutum et uitiorum. Pater ergo fidei et prima uia credendi Abraham pro fratre suo Lot contra quatuor reges dimicauit et uicit non in multitudine exercitus, sed in trecentis decem et octo uernaculis expeditis. Sic  unusquisque nostrum pro anima sua tanquam pro fratre suo Lot contra quatuor reges, id est, contra spiritales nequitias spiritale bellum gerat cum trecentis decem et octo uernaculis, id est cum auxilio sancte crucis. Hic numerus in Tau littera, que figuram Christi habet exprimitur.

uers. 18. Melchisedech proferens panem et uinum. Hunc Melchisedech tradunt esse Sem filium Ne, et computantes annos dicunt eum uixisse usque ad tempus Isaac. Salem uero ciuitas ipsa est Hierusalem, trionyma, Salem, Iebus, Hierusalem. Hanc enim tenuerunt Iebusei, et uocauerunt eam Iebus: sic coniunctis nominibus dicta Hierusalem. Erat sacerdos Dei altissimi. Omnes enim primogeniti a Ne sacerdotes fuerunt usque ad Aaron qui primus legalis  sacerdos fuit. Mystice Melchisedech, qui interpretatur rex iustitie uel pacis, Christum significat per quem conciliati sumus, et qui in fine seculi iuste orbem iudicaturus est. Huius mysterium Apostolus commemorat dicens: Sine patre et sine matre, sine genealogia . Melchisedech quidem patrem et matrem habuit, sed Christus quem significat sine patre fuit per humanitatem, sine matre per diuinitatem. Natus est enim de patre sine matre, de matre sine patre. Protulit panem et uinum. Hinc iam presignabatur mutatio legalis sacerdotii. In nouo enim Testamento sacrificium uictimarum translatum est in sacramentum corporis et sanguinis Christi. Ergo hoc uerum Christi sacerdotium antiquius est sacerdotio legali. Melchisedech enim qui, ut Abraham,  gentilis erat, Leui uero princeps legalis sacerdotii adhuc erat in lumbis Abrahe, et qui postea accepit decimas a populo ipse in Abraham decimatus est, quique postea benedicebant in Abraham a Melchisedech benedicti sunt. Semper autem minor a maiore benedicitur.

uers. 22. Da mihi animas. Id est: captiuos redde mihi. Cetera. Id est, spolia tolle tibi.

uers. 23. A filio subtegminis. Stamen fila dicimus stantia in tela, subtegmen tramam, que per telam currit, que et pannicula uocatur.



CAPUT Xu.

uers. 2. Filius procuratoris domus. Id est uillici  uel dispensatoris. Eliezer interpretatur Deus meus adiutor. Ab hoc dicunt edificatam ciuitatem Damascum.

uers. 3. uernaculus diminutiuum a uerna, id est seruus uel domigena.

uers. 5. Numera stellas. Sic erit semen tuum. Gemina species ostenditur seminis Abrahe. Nam superius dixit: Erit semen tuum sicut arena maris. Hic uero dicit: Sic erit semen tuum sicut stelle celi, quia in illa plebe quidam futuri erant carnales et terreni, qui arene comparantur, aridi, infecundi a bonis operibus, alii uero spiritales et celestes, uirtutum splendore fulgentes, quos stellis celi comparat.

uers. 8. Unde scire possum quod possessurus sim eam? Querit signum non quasi dubitans de promissione  Dei, sed modum interrogat quo hoc fieri posset. Hinc mos inoleuit Iudeis ut semper signa petant, sicut Apostolus dicit: Iudei signa petunt .

uers. 9. Sume uaccam triennem, capram trimam, et arietem trium annorum. Hec iuxta litteram manifesta sunt. Mystice per hec animalia plebs Iudaica designatur que ab Abraham ducit originem. Per uaccam quidem, quia iugum legis traxit: per capram olidam et fetosam, quia peccatrix futura erat: per arietem uero qui est dux gregis significatur quia alio tempore regni imperium potentissime tenuit. Quod uero dicit uel capram, uel uaccam, uel arietem trium annorum esse debere, ostendit hanc plebem trium temporum articulis ad regni dignitatem  profecisse sub Dauid. Prima etas fuit sub Adam usque ad Ne, secunda a Ne usque ad Abraham, tertia ad Abraham usque ad Dauid. Quod uero animalia diuisa sunt, aues uero non sunt diuise, significat quia carnales quique subiacent diuisioni. Diuiduntur enim per sectarum scandala. Spiritales uero qui significantur per aues indiuisibiles permanent, quia nullam fidei patiuntur corruptionem.

uers. 11. uolucres que descendebant super cadauera, demones significant qui ex diuisione carnalium quemdam sibi pastum requirunt. Quod uero Abraham manu eas abigebat significat quia sancti Patres plebem illam, manu sancte operationis, protegebant ab incursu spiritalium uel corporalium hostium.

uers. 12. Cumque sol occumberet. Solis occubitus  finem seculi significat, quando per Antichristum tenebrosus horror, id est persecutio uel perturbatio futura est.

uers. 13. Affligent eos quadringentis annis. Afflicti sunt ab Aegyptiis, sed ultima parte tantum istius temporis.

uers. 16. Generatione quarta reuertentur huc. Moyses dicit: quinta generatione egressi sunt filii Isrel de Aegypto. Hic uero dicit: generatione quarta. Sed utrumque uerum est. Nam si per Leui computes, quartam inuentes generationem ita: Leui, Caaz, Caaz genuit Amram, Amram genuit Aaron, Aaron genuit Eleazar, Eleazar genuit Phinees. Caaz ingressus  est Aegyptum cum patre suo Leui: Phinees uero filius Eleazari ingressus est terram repromissionis. Si uero et quomodo quinta generatione hoc factum sit uelis scire, per Iudam computare debebis. Iudas genuit Phares, Phares genuit Esrom, Esrom genuit Aminadab, Aminadab genuit Naason, Naason genuit Salmon. Iudas ingressus est cum filio suo Phares in Aegyptum. Naason uero princeps fuit tribus Iude in deserto, cuius filius intrauit in terram promissionis.

uers. 17. Cum occubuisset sol. Occubitus solis finem seculi significat, caligo tenebrosa tribulationem et angustiam que futura erat. Clibanus uel lampas ignis transiens per diuisiones significat iudicium quod per ignem exercendum est, quo separandi sunt electi  a reprobis.

uers. 18. A flumine Aegypti. Fluuium Aegypti non Nilum debemus accipere, sed Rinocoluram fluuiolum qui diuidit Palestinam et Aegyptum.



CAPUT XuI.

uers. 1. Igitur Sara uxor Abraham non genuerat liberos. Quomodo potest Abraham excusari ab adulterio, qui uiuente uxore sua ancille iunctus est? Sed necdum promulgata erat lex Euangelii unius uxoris. Simul etiam audierat multiplicandum esse genus suum sicut stellas celi, sed nesciebat per quam mulierem, quia Saram sterilem nouerat. Non ergo fuit in concumbendo libidinosa uoluptas, sed pia propagande prolis caritas. Simul etiam dicendum quia hoc uoluntate nimie cogentie uxoris fecit que,  quia ipsa filios habere non poterat, ex alia eos suscipere cupiebat.

uers. 2. Sed forte ex illa suscipiam filios. Ut illa pariente filium susciperet et in locum proprii adoptaret.

uers. 9. uocabis nomen eius Ismel. Qui auditio interpretatur. Quia enim angelus dixit: Eo quod audierat Dominus uocem tuam, hinc sumpta etymologia uocatus est Ismel, id est auditio.

uers. 12. Hic ferus homo erit. Id est agrestis et rusticus. Pro quo LXX dicunt: Hic erit Phara. Phara interpretatur onager, significans autem Sarracenos, qui de Ismel ducunt originem, qui per latam solitudinem incertis sedibus uagantes impugnant omnes  eremi uicinos et ab omnibus impugnantur. Allegorice he due mulieres, exponente Apostolo , Synagogam et Ecclesiam significant. Agar quidem Synagogam que in seruitutem generat populum Iudeorum qui feri sunt et agrestes, iugum Domini leue et fidem eius nolentes recipere, ideoque dispersi, et uagabundi sunt per totum orbem et omnibus maxime Christianis contrarii. Sara uero Ecclesiam que primum sterilis et infecunda fuit, postea uero in libertatem fidei et gratie plebem catholicam generauit.

uers. 13. Tu Deus, qui uidisti me. Hoc est, qui  misertus es mihi. uidere enim Dei misereri est. Quod autem hic dicit: uidi posteriora uidentis me concordat cum eo loco ubi Dominus ad Moysen dixit: Non enim uidebit me homo et uiuet. Ac deinde: Est locus apud me: stabis supra petram. Cum pertransiero, auferam manum meam, et uidebis posteriora mea . Illam enim sapientiam, que est Deus, inuisibilem omni creature profecto nullus uidere potest. Posteriora autem Dei mysterium est incarnationis Christi per quam uideri ab hominibus potuit. Unde et bene dixit: Cum pertransiero. Nam transire hominis est.



CAPUT XuII.

uers. 5. Non uocaberis Abram, sed Abraham. Abram interpretatur pater excelsus. Abraham uero  pater multarum gentium. Tradunt Hebrei quod de nomine Dei quod quatuor litteris scribitur, unde et tetragrammaton uocatur et ineffabile dicitur, he litteram scripserit Deus et addiderit nomini Abraham. Similiter de nomine Sarai iot litteram tulerit et eamdem he addiderit. Nec mirum, si nos pro he a habemus, quia Hebrei pro he scribunt, sed per a pronuntiant. uocatur autem Abraham pater multarum, subauditur, gentium: quia omnes gentes in eius semine, id est, in Christo crediture erant. Sarai uero interpretatur princeps mea. Sara absolute princeps, ut subaudias omnium animarum in Christum credentium.

uers. 7. Federe sempiterno. Querunt multi quomodo  dictum sit sempiternum fedus, cum nequaquam in eternum durauerit. Sed hic sempiternum pro seculari ponitur quod Grece eonion dicitur. Eon enim Grece tam sempiternum quam seculare uel temporale potest accipi. uel magis propter spiritalem significationem dicitur fedus sempiternum, quia fedus Christi et in euum fidelium credentium qui sunt spiritales filii Abraham nullo fine terminabitur.

uers. 10. Circumcidetur omne masculinum in uobis. Iure Abraham lex ista constituta est ut, quia primus homo per preuaricationem mandatorum Dei displicuerat, Abraham signum federis esset inter Deum et hominem [a 1Kb] . Secundo, ut per hanc a ceteris nationibus discernerentur in corporibus. Tertio, ut hanc eo membro suscipientes in quo dominari  libido solet discerent castitatem sibi seruandam et omnem impudicitiam recidendam.

uers. 12. Tam uernaculus, quam emptitius. Siue serui qui dominati sunt, siue qui exemptione uenerunt. Et quia Dominus omnium est creator nullum excipit a salute, nec cuiusquam accipit personam, sed omnium miseretur.

uers. 14. De populo suo. Id est de cetu sanctorum. Unde et legimus: Tu autem ibis ad populum tuum, quia pactum meum irritum fecit. Pactum scilicet illud quod Ade in paradiso datum est, in quo omnes peccauerunt . Omnes enim causaliter  in Adam fuimus, et ideo originalis peccati rei sumus. Hec autem circumcisio que in uno membro fiebat significat circumcisionem spiritalem que in corde et in omnibus membris exhibenda est. Circumcidendum est cor a noxiis cogitationibus, circumcidendi sunt oculi ne uideant uanitatem, circumcidende sunt aures, id est, obturande ne audiant sanguinem, et sic in omnibus sensibus celebranda est circumcisio.

uers. 17. Risit. Non dubitatione, sed gaudio credens promissioni Dei. Unde et filius eius Isaac, id est risus uocatus est. Sara uero postea incredulitate risit, unde et increpari meruit.

uers. 20. Super Ismel quoque exaudiui te. Diximus superius Ismele Iudeos significari qui aucti  sunt carnali generatione in immensam multitudinem. Unde per prophetam dicitur: Gloria eius ab utero, et uulua et a conceptu .---Duodecim duces generabit. Id est duodecim apostolos, maximos duces Ecclesie, qui ex illo populo nati sunt. uel duodecim duces dicit duodecim ipsius populi tribus.

uers. 21. Pactum meum statuam cum Isaac. Quia misericordia et gratia eius in populo est Christiano.

uers 23. Circumcidit Ismelem et cunctos mares. Queri potest, si mares circumcisione saluabantur, femine quomodo saluabantur, que non circumcidebantur? Utique fide et hostiarum oblatione, quomodo et per ante dictum preceptum circumcisionis sancti homines mundabantur, iuxta quod Paulus  dicit: fide purificans corda .



CAPUT XuIII.

uers. 1. Apparuit ei Dominus in conualle Mambre. Queri potest iuxta litteram, si Abraham angelos intelligebat esse qui in figura hominum apparebant, cur eis ea que mortalibus conueniunt obsequia preparauit? Fortassis quia primo homines esse credebat, postea uero ex his que ab illis dicta sunt uel facta angelos intellexit. Intelligebat eos esse angelos, cum eos ad celum redire uidebat, sicut in libro Iudicum de Manue legimus, qui primo uidens angelum hominem esse putauit, dicens: Tu es ille uir qui locutus es mulieri ? Cumque ei humanitatis causa hedum fecisse uoluisset, dicit ei angelus: Si cogis me, non comedam. Sin autem:  offer illud Domino. Cumque hoc fecisset, et flamma sacrificii ascenderet, angelus in flamma pariter ascendit. Ceterum de Sara nulli dubium quod homines esse putabat. Nam et negare ausa est quod angelus dixit ad Abraham: Cur risit Sara uxor tua? Negauit enim, et dixit: Non risi.

Mystice Abraham triplicem gessit figuram, Dei uidelicet Patris in eo quod Isaac obtulit. Gestat et figuram Filii in eo quod de domo sua et cognatione exiuit. Hic uero unamquamque sanctam significat animam que Deum in hospitio sue mentis cum gaudio suscipit. Tres uiros qui ei apparuerunt, quidam interpretantur Christum, et ipsum Moysen et Eliam qui etiam cum eo in monte transfigurati apparuerunt.  Tunc ergo Dominus uenit quando mysterium incarnationis Abrahe ostendit, quia lex que per Moysen data est, et prophetia que per Eliam designatur, semper eius predixerunt aduentum.

uers. 6. Accelera, tria sata simile. Satum genus est mensure. Tria sata tres significant filios Ne, a quibus disseminatum omne genus humanum post diluuium. Per tria sata significabatur Ecclesia et doctrina euangelica per tres mundi partes disseminanda. Hinc et in Euangelio mulier, id est, Ecclesia dicitur accepisse fermentum euangelice doctrine et abscondisse illud in tribus farine satis , id est, in tribus mundi partibus, Asie uidelicet, Africe, Europe, donec fermentaretur totum, id est, donec omnis mundus crederet. Panis significat unitatem  credentium, quia panis ex multis granis conficitur. Azymi uero fuerunt, quia unitas sancte Ecclesie incorrupta est. Subcinericei uero, quia sancti per potentiam igne Spiritus decocti sacrificium uel escam delectabilem se ipsos Deo faciunt. uitulus de armento Christus est secundum humanitatem ex patribus, de quo per Psalmistam dicitur: Placebit Deo super uitulum nouellum .

uers. 8. Tulitque butyrum et lac. Lac cibus infantie est, ideoque designat ueterem legem. Butyrum uero pingue et coagulatum doctrina est euangelica solido cibo sanctos reficiens. uitulus coctus Christum passum significat. Stabat sub arbore. Arbor crucem significabat, sub qua Abraham stabat, quia mysterium passionis Christi inspirante Deo iam contemplabatur

 uers. 9. Ecce in tabernaculo est. Abraham foris cum angelis erat; Sara in tabernaculis latebat: quia sapientium et doctorum est aperte predicare, exemplis alios instituere. Infirmi uero quinque et minus docti se apud se continere debent et doctoribus subdi.

uers. 11. Desierant. Id est, cessauerant. Sare fieri muliebria. Id est menstrua, quod cum contingit mulieri, inhabilis iam est ad procreandos filios.

uers. 20. Clamor Sodomorum et Gomorrheorum multiplicatus est. Ut beatus Gregorius dicit, peccatum cum uoce est peccatum in actione: peccatum autem cum clamore est peccatum cum libertate. Quia ergo Sodomite libere et inuerecunde omnem impudicitiam exercebant, imo in pessimis sceleribus  letabantur et exsultabant, ideo clamor eorum dicitur peruenisse ad Deum.

uers. 21. Descendam et uidebo utrum clamorem qui uenit ad me opere compleuerint. Clamor quidem ad Deum peruenerat, sed non statim puniuntur, nisi Angelus descendisset et uidisset utrum hoc perpetrassent. Mox autem, ut inuentum est, absque dilatione misso celitus igne consumpti sunt. Ubi docemur non facile auditis quorumdam criminibus credere: statim uero, ut res probata fuerit, continuo ultio subsequitur. Quod autem dicitur: descendam et uidebo, more nostro Deus loquitur tanquam dubitans et ignorans, cum tamen ipse sanctam et ratam habeat scientiam.

 uers. 26. Non delebo propter quinquaginta. Quinquagenarius numerus dicatus est penitentie. Unde et quinquagesimus psalmus in penitentia cantatus est. Quod ergo dicit: Non delebo propter quinquaginta, ostendit potuisse eos ab imminenti interitu liberari, si ad penitentiam confugere uoluissent. Quod autem paulatim descendendo ad decem peruenit, ostendit neminem posse saluari, nisi eum qui crucem Christi ferre eumque sequi studuerit, et decem legis precepta impleuerit. Denarius enim crucem Christi designat, quia decima littera qua denarius numerus exprimitur figuram habet crucis.



CAPUT XIX.

uers. 1. Occurrit obuiam eis. Ex hoc et ex multis aliis Scripturarum locis uirtus hospitalitatis commendatur  de qua et beatus apostolus Petrus [Paulus] dicit: Hospitalitatem nolite obliuisci. Per hanc enim placuerunt quidam angelis hospitio receptis .

uers. 8. Habeo duas filias. Queri solet utrum hec compensatio fieri debeat, ut uidelicet minus peccatum fieri permittamus ut grauius delictum uitetur. Ecce enim Lot filias suas incestui tradere uoluit, ne maius peccatum contra naturam in uiros committeretur. Sed hoc perturbato animo dare debemus. Nesciens ergo quid ageret, uel quo hospites [a 1Kb] , quo homines putaret, hoc egisse credendum est.

uers. 11. Percusserunt cecitate. Quoddam genus cecitatis est quod Grece aorasia dicitur, id est, auidentia,  qua quedam uidentur, quedam non uidentur. Sodomite ergo alia uidebant, sed ostium Lot uidere non poterant. Moraliter Lot iustos significat, Sodomite inuidos et detractores designant, qui quodammodo ostium querunt per quod ad Lot irrumpant, quando homines bona facta reprehendere uolunt, sed non possunt inuenire aditum reprehendendi, quia illo uirtutis claustro munito corruptores mentium nichil habent quod reprehendant.

uers. 14. Locutus est ad generos suos. Quidam putant Lot habuisse filias que uiros haberent quos appellauit generos, et illas cum maritis in Sodomis remansisse, duabus aliis que sine maritis erant cum patre egressis. Sed alia translatio dicit aperte: Locutus est ad sponsos qui accepturi erant filias. Ergo nondum  erant generi, sed esse uolebant.

uers. 17. Salua animam tuam. Allegorice Lot fuga de Sodoma, que iuxta aliam significationem cecitas interpretatur, significat abrenuntiationem cupiditatum et illecebrarum seculi. Precipitur ergo Lot ut fugiat incendium Sodome et ne retro aspiciat: quia omnis post perceptam gratiam uias uite ingressus non debet ad ea que dereliquit iterum redire, iuxta quod Dominus dicit in Euangelio precipiens: In illa die, qui fuerit in tecto uel in agro non redeat retro . Exemplum quoque commemorans uxoris Lot que, cum retro respiceret, in statuam salis uersa remansit, significans eos qui post professam seruitutis [b 1Kb] Dei relabuntur ad concupiscentias  seculi. Unde et merito in statuam salis uersa fuisse dicitur, quia suo exemplo, ueluti salis condimento, mentes legentium uel audientium ne talia patiantur edocet.

uers. 20. Est ciuitas parua. Id est, Segor que antea Bale dicebatur, secundum quod dixit: Est ciuitas parua, que uocata est Segor, id est paruula. Mystice mons celsitudinem uirtutum significat ad quem nos angelus cohortatur, dicens: In monte saluum te fac, sicut uerbi gratia est contemptus omnium facultatum. Ad quam perfectionem Dominus inuitat dicens: Si uis perfectus esse, uade, et uende omnia que habes, et da pauperibus, et ueni, sequere me, et habebis thesaurum in celo . Qui uero se uiderit ad hunc montem non posse conscendere, melius est  ut in Segor, hoc est, in paruula remaneat, contentus laicali uita et communi conuersatione, quam post arreptum uirtutis montem ad humilia, id est ad secularia redeat. uirginitas quoque celsissimus mons est ad quem doctor gentium hortatur, dicens: Bonum est homini, si sic permanserit sicut et ego . Hortatur ergo angelus Lot ut ad hunc montem conscendat, fugiens incendia libidinum. Sed qui se uiderit hoc non posse seruare descendat ad Segor, hoc est, utatur legitimo coniugio, quia melius mediocri bono uti quam per abrupta libidinum precipitari. Unde et Dominus apostolis dicentibus: Si sic est causa uxoris, non expedit nubere, respondit: Non omnes capiunt uerbum hoc, sed quibus datum est: qui  potest capere, capiat . Et Apostolus: Propter fornicationem, inquit, unusquisque suam uxorem habeat .

uers. 24. Pluit Dominus ignem et sulphur de celo. Ignis ardorem habet, sulphur fetorem. Quia ergo isti flamma libidinis arserant et in fetore carnis uersabantur, iuste simul igne et sulphure perierunt. Considerandum hoc loco quod primos peccatores aqua diluuii exterminauit, quia et ipsi similiter carnis concupiscentia Deum offenderant. Sodomite uero grauiori supplicio, id est: ignis et sulphuris diluuio perierunt, quia illi, licet mensuram excederent, naturaliter tamen peccabant cum feminis, isti uero, irrationabiliter et contra naturam, ideo grauissimo supplicii exemplo damnati sunt.

 uers. 29. Recordatus est Abraham. His uerbis ostenditur meritis Abrahe Lot fuisse liberatum, licet Scriptura eum appellet esse iustum. Sed sciendum quia non perfecte iustus erat, sed iuxta quemdam modum. Siue iustus fuisse dicitur ad comparationem Sodomitarum inter quos uiuebat, qui omni immunditia et iniquitate repleti erant.

uers. 30. Ascenditque Lot de Segor. Querendum est quare, cum ipse petierit ut Segor habitaret, hortante angelo ut in monte saluaretur, iterum relicta Segor montem conscenderit. Sed ex hoc uera uidetur Hebreorum opinio qui dicunt hanc ciuitatem tertio terre motu corruisse. Hoc sciens Lot timuit ibi esse, reputans apud se quia si aliis stantibus hec ceciderat  multo facilius nunc aliis pereuntibus ipsa quoque posset perire. Et propter hoc peccatum infidelitatis, quia angelo non credidit, dicunt contigisse ei scelus incesti.

uers. 31. Pater noster senex est. Putabant filie Lot omne genus hominum ubique defecisse, nullumque uirorum remansisse nisi patrem suum. Ideo hoc cogitauerunt ut ex patre semen seruarent. Quarum adulterium Origenes multipliciter excusat, quia hoc non libidinoso animo sed studio reparande prolis egerunt. Lot uero inexcusabilis est primo, quod angelo non credidit, deinde, quod uino inebriatus est; sicque minus peccatum fuit ei causa maioris criminis.

uers. 35. Ac ille non sensit, nec quando illa accubuit,  nec quando surrexit. Hoc Iudei in tantum non recipiunt, ut quoties hunc locum legunt compungantur. Dicunt enim non posse fieri ut homo non sentiens concumbat.

uers. 37. Peperitque maior filium, et uocauit eum Moab. Moab ex patre interpretatur.

uers. 38. Minor quoque peperit filium, et uocauit nomen eius Amon. Amon filius populi mei, uel filius generis mei interpretatur. Isti fructus sunt ebrietatis, Moabite et Amonite, id est, qui ex patre sunt diabolo, iuxta quod Dominus talibus dicit: uos ex patre diabolo estis . Et sunt filii populi inuidentis et persequentis sanctos.



CAPUT XX.

uers. 1. Peregrinatus est in Geraris. Geraris terra  est Palestinorum.

uers. 2. Misit Abimelech, et tulit eam. Queri potest in illa iam etate quomodo amari poterat Sara, cum esset anus decrepita? Sed hoc mirandum potius, quam querendum, quod tantus decor forme in ea fuerit ut nec senectus eiusdem pulchritudinem potuerit derogare.

uers. 6. Custodiui te, ne peccares in me. Cum dixit Dominus: Custodiui te, ne peccares in me, ostendit quia qui talia agunt in Deum peccant, licet peccamen adulterii apud seculi homines aut leue aut nullum putetur.

uers. 12. Filia patris mei, et non filia matris mee. Alia translatio apertius dicit: A patre, et non a matre.  Fuerat enim filia Aran fratris Abraham, soror Lot.

uers. 16. Hoc erit uelamen oculorum. Id est: in funeris preparatione: Mementoque te deprehensam. Hoc quasi iocando dicit monens eam amabiliter ne hoc auderet facere, ne similiter deprehensa uideretur. Mystice loco hoc Abraham Christum significat, Sara uero Ecclesiam. Abraham honorabatur propter Sare pulchritudinem et Christus laudatur in mundo et honoratur per Ecclesiam; quia sicut Psalmista dicit: Mirabilis Deus in sanctis suis . Habebat Sara uirum, sed latebat, et Ecclesia habet Christum, sed uidetur in presenti receptus secretis celestibus.



CAPUT XXI.

uers. 4. Circumcidit octaua die. Circumcisio, cum ob multas figuras precepta sit, specialiter figuram  Christi pretendit qui nos et in presenti per baptismum uetere homine exuit, et in futuro per resurrectionem circumcidit in nobis omnem mortalitatem et corruptionem. Nam et quod in octaua die circumcisus est Isaac designabatur octaua seculi etas, quando generaliter resurrectio mortuorum celebrabitur.

uers. 8. Fecit grande conuiuium. Iuxta litteram conuenientius fuit ut in die natiuitatis uel circumcisionis eius Abraham epulum faceret. Sed uir prophetico plenus spiritu hoc in die ablactationis facere maluit. Significabatur enim per hoc, qua tunc Deo et angelis festiuitatem quodammodo facimus quando lacte infantie dimisso in uirum perfectum euadimus et solido iam cibo utimur.

uers. 9. Ludentem. Tradunt Hebrei quod idola  fecerit quasi ludens quibus infantiam Isaac deciperet. Beatus quoque Hieronymus dicit quod quasi maior per ludum primogenita sibi presumpserit. Absolute autem possumus dicere quod eum lubricum et lasciuum facere uolebat, sicut ipse erat. Unde et Apostolus hunc ludum persecutionem appellat dicens: Sed, tunc sicut is qui secundum carnem natus est persequebatur eum qui secundum spiritum, ita et nunc .

uers. 11. Dure accepit hoc Abraham. Licet enim in mysterio ista fieri cognosceret, tamen paterno affectu erga filium mouebatur.

uers. 14. Bersabee interpretatur puteus septimus uel puteus iuramenti. Sed locus ille necdum hoc nomen habebat. Unde et per preoccupationem accipiendus  est.

uers. 13. Abiecit Agar puerum. Non quo eum in scapula portaret qui, quando circumcisus est, tredecim annorum: sed abiecit eum ab animo et cura sua eum repulit. Sic enim usualiter loqui solemus: abieci ex animo.

uers. 17. Exaudiuit Dominus uocem pueri. Matre flente pueri uocem dicitur exaudisse, quia pro illo et non pro se flebat, sicque uox matris quodammodo uox pueri erat. Typice Agar Synagogam designat, Ismel plebem Iudaicam. Portatur Ismel ab Agar: et peccator populus Iudeorum graui maledictionis pondere ceruices matris sue Synagoge premit. Panis quem portabat significat panes propositionis, qui in  mensa sanctificati erant. Aqua que eis defecit significat legalem purificationem, siue etiam carnalem Scribarum et Phariseorum doctrinam que in pelle mortua, hoc est, in carnali obseruatione continebatur et obseruatores suos iuxta litteram occidebat non habens spiritum uiuificantem. Quod Agar puerum sub arbore proiecit eos significat qui in Christum ex illo populo credentes umbra passionis et crucis protegebantur.

uers. 18. Surge, et tolle puerum, et tene manum eius. Hoc est iunge te illi, et ambula cum illo. Sic faciunt ambulantes simul. Iuxta litteram intelligimus matrem se abscondisse, quando dixit: Non uidebo morientem puerum. Monet ergo eam angelus ut reuertatur ad puerum, et tollat eum, non de terra erigendo  uel portando, sed in sua cura et prouidentia suscipiendo.

uers. 23. Terra in qua uersatus es aduena. Id est in Palestina, Abraham enim in Geraris habitabat peregrinus. Gerara uero est que nunc Palestina Salutaris dicitur ubi natus est Isaac, licet quidam asserant eum ad ilicem Mambre natum.

uers. 31. uocatus est locus Bersabee. Puteus Septimus, propter sex agnas que ibi immolate sunt. uel puteus Iuramenti, quia uterque ibi iurauerat. Sabee utrumque sonat, et septem et iuramentum. Hoc loco querendum quid sit quod superius legitur Agar stetisse ad puteum iuramenti quod postea longo tempore factum est. Necdum enim ita uocabatur. Ergo per prolepsin, id est per preoccupationem accipiendum  est: qui modus locutionis usitatissimus est in diuinis Scripturis, quamuis potuerit esse illo tempore iam puteus. Quod si ita est, tunc per recapitulationem locus iste accipiendus est.

uers. 33. Plantauit nemus in Bersabee. Supra dicitur quod non dederit ei Deus hereditatem nec passum pedis , ut Paulus apostolus dicit. Sed intelligimus circa puteum fuisse aliquod spatium terre quod simul cum puteo in dominium cessit.



CAPUT XXII.

uers. 1. Tentauit Deus Abraham. Est tentatio que probat, non ea que damnat. Tentauit ergo eum non quod ipse aliquid disceret cui omnia nuda sunt et aperta, sed ut ipsum Abraham sibi ostenderet ut cognosceret quante fidei in Deum esset.

 uers. 2. Super unum montium. Hebrei tradunt uel autumant hunc montem esse Moria, in quo postea templum Dei et Dabir, id est oraculum est edificatum. Unde et mons Moria lumen uel illuminatus interpretatur.

uers. 12. Cognoui. Id est cognosci feci.

uers. 13. Herentem cornibus inter uepres. Alia translatio ipsum uerbum ponit Hebraicum, dicens: Herentem in uirgulto Sabee. Sabee condensum uel spissum interpretatur, per quod significat densitatem uirgultorum et ueprium in quibus cornibus herebat aries. Iuxta litteram magnum nobis exemplum datur magne obedientie sancti Abraham, qui cum unicum filium haberet audissetque a Domino: In Isaac  uocabitur tibi semen, tamen non dubitauit eum offerre Deo, credens, quod et Apostolus dicit: Quod a mortuis eum posset resuscitare . Allegorice Abraham Dei Patris hoc loco gerit personam, Isaac Domini Iesu Christi. Immolatio Isaac passionem Christi designat. Bene autem dicitur: Ipse portabat ligna holocausti: quia Christus crucem suam baiulauit, iuxta quod in eius passione dicitur: Et baiulans sibi crucem exiit in locum qui uocatur Golgotha . Duo uiri qui comitabantur cum Abraham, populus Iudeorum. Duo autem ideo, quia ille populus post mortem Salomonis diuisus est in duo regna, in decem uidelicet tribus quibus Ieroboam imperauit, que uocantur Isrel, et in duas alias tribus, Iuda uidelicet et Beniamin, super quas  regnauit Roboam filius Salomonis, que dicuntur Iuda, cum quibus erat et tribus sacerdotalis, id est Leui. Asinus quem secum ducebant stultitiam Iudeorum designat. Asinus enim quod portabat nesciebat: et Iudei in libris propheticis Christum legebant, sed uenientem non intelligebant. Unde et bene eis dicitur: Exspectate hic cum asino. Usque hodie enim et usque ad finem seculi quasi exspectant Christum cum stultitia sua ut Apostolus dicit: Cecitas ex parte contigit in Isrel, donec plenitudo gentium intreat, et sic omnis Isrel saluus fiat . Quod dicit: Postquam adorauerimus, reuertemur ad uos, significat quod impleta passione in ultima seculi etate reuertatur Deus, et reconcilietur Iudeis credentibus. Quod autem tertio die eleuatis  oculis, tres dies tria significant seculi tempora ante legem, sub lege et sub gratia. Nam et Dei Filius die tertio ad nuptias dicitur uenisse et aquam in uinum conuertisse, quia tertio seculi tempore uenit ad coniungendam sibi Ecclesiam et legis litteram in spiritalem intellectum conuertendam. Aries qui apparuit Abrahe humanitatem Christi designat de quo bene dicitur quod hereat cornibus inter uepres, quia Christus cruci affixus est, manus eius in cornibus, id est, in brachiis crucis herebant. Siue herebat inter uepres, quia spinis coronatus est. Quod autem aries immolatus est, Isaac autem euasit, significat quia per humanitatem pati potuit, per diuinitatem uero impassibilis mansit. Nam due sunt in Christo substantie uel nature. Iuxta litteram quia aries cornibus  herebat inter uepres, inde Iudei in solemnitatibus tubis corneis solent canere, ut per hoc memor sit Deus eorum et repropitietur illis propter magnam Abrahe obedientiam.

uers. 14. In monte Dominus uidebit. Hoc quasi prouerbium obtinuit apud Iudeos ut quoties aliqua necessitate uel angustia tenentur, dicant: In monte Dominus uidebit, uel ut in Hebreo habetur: In monte Dominus uidebitur, hoc est miserebitur et liberabit nos.

uers. 16. Per memetipsum iuraui, dicit Dominus. Omnis homo per maiorem se iurat, ut Apostolus dicit, Deus autem, quia neminem se habet maiorem, per semetipsum dicitur iurare .

 uers. 20. Melcha soror Sare. Abraham Saram duxit uxorem, Melcham uero Nachor.

uers. 21. Hus, ex quo terra Hus dicitur in Iob: Buz uero, de quo Buzites, uocatus est Elia quem etiam autumant Hebrei esse Balaam. Gamuel patrem Syrorum. Quod dicit patrem Syrorum non est referendum eis qui hoc nuntiabant, sed potius ei qui longo post tempore scripsit.



CAPUT XXIII.

uers. 3. Heth a quo Hethei dicuntur.

uers. 7. Surrexit et adorauit. Cum Dominus dicat in lege: Dominum Deum tuum adorabis et illi soli seruies, quid est quod Abraham homines legatur adorasse? Sed aliud est, Deum adorare eo modo,  quo solus colendus et adorandus est; aliud, quo se sancti homines inuicem uenerantur atque suscipiunt, quamuis non dixerit: Dominum Deum tuum solum adorabis, sicut dixit: Illi soli seruies. Est enim seruitus que soli Deo debetur, que Grece latria dicitur. Unde et idololatre dicuntur qui relicto creatore creature seruiunt. Nam quod Apostolus dicit: Per caritatem seruite inuicem , de illa seruitute dictum est qua sancti homines se preueniunt sibique obsequuntur, que Grece dulia dicitur. Unde et seruos dulos uocamus. Quod uero in Apocalypsi angelus uolentem se Ioannem adorare prohibuit, dicens: uide, ne feceris, fortassis aliquod diuinum in angelo suspicatus fuerat Ioannes et ideo sicut Deum uoluerat adorare, idcirco prohibitus est.

 uers. 17. Confirmatusque ager est quondam Ephronis. Primum dictum est Ephron, id est confirmatus et perfectus, sed postquam pretium ex sepultura accepit, licet cogente Abraham, immutatum est nomen eius et dictum est Ephran, id est infirmus uel imperfectus. Audiant hoc qui sepulturas mortuorum [a 1Kb] uendunt. Si enim ille qui licet inuitus tamen quomodo adduci potuit ut pretium de sepultura acciperet nominis immutatione damnatus est, multo magis isti, qui non coguntur, sed ipsi quid exigunt, damnabuntur et inter perfectos non computabuntur. In quo erat spelunca duplex. Mystice spelunca duplex operationem rectam et contemplationem significat, actiuam uidelicet et contemplatiuam. Sara ergo in duplici spelunca sepelitur, cum anima fidelis  cupiditatibus et desideriis seculi mortua sub boni operis et contemplationis tegmine celatur. Unde et apostolus Paulus dicit: Mortui estis, et uita uestra abscondita est cum Christo in Deo.



CAPUT XXIu.

uers. 2. Pone manum tuam sub femore meo. Iudei dicunt, in sanctificatione Abraham, id est, in circumcisione iurasse. Sed melius est ut hoc ad incarnationem Christi referamus. Preuidens autem sanctus patriarcha Christum, qui perfectus esset homo et perfectus Deus, de sua progenie nasciturum, sub femore suo precepit ut manum mitteret et iuraret. Quia enim hominem et de sua carne nasciturum preuidit ideo dixit: Pone manum tuam sub femore meo. Quia uero Deum agnouit, ideo subiunxit: Iura mihi per  Deum celi, id est, per diuinitatem eius qui de mea carne nasciturus est.

uers. 13. Igitur ego sto prope fontem aque. Beatus Augustinus querit hoc loco ad litteram utrum hoc agere debeamus ut signum a Deo petamus. Pene enim nichil uidetur differre ab augurio. Sed aliud est signo aliquo in quo miraculum sit uoluntatem Dei querere, aliud, in uocibus auium uel mutuorum animalium diuinationem captare, quamuis nec illud nisi in summa necessitate presumendum sit. Allegorice seruus Abraham chorum significat sanctorum doctorum. Hic est ille seruus qui in Euangelio a Domino suo missus  est ut inuitatos ad paratam cenam uenire faceret. Misit seruus manum sub femore domini sui Abraham, quia doctores summa ueneratione incarnationem Christi suscipiunt. Et non super femur, sub femore manum ponit, quia carnem Christi a carne ceterorum hominum longe distare intelligunt. Christi enim caro de uirgine sine labe peccati nata est. Rebecca que patientia interpretatur, Ecclesia est ex gentibus que per patientiam uirtutes suas custodit. Fons ad quem seruus stetit significat fluenta doctrine euangelice, uel etiam sacramentum baptismatis ad quod festinabat iam Rebecca, id est, Ecclesia; cum hydria, id est cum uerbi mensura. Bene autem hydriam de scapula super ulnas deposuisse dicitur. Per scapulas enim intelligitur  uoluntas bona in qua primum fidem suscepit. Per ulnam uero operatio, que fidem subsequitur. Ornamenta quibus seruus Rebeccam decorauit uirtutes et precepta doctorum sunt. Inauris enim humilitatem boni auditoris significat qua in dilectione Dei et proximi proficit. Unde et duos siclos inaures habuisse dicuntur. Armille uero obedientiam boni auditoris, uel bonam operationem significat. Que appendebat decem siclos, quia omnis nostra operatio in decem legis preceptis consistit.

uers. 22. Postquam biberunt cameli. Quod Rebecca non solum uiro dedit potum, uerum etiam camelos adaquauit, significat quia Ecclesia nulli debet subtrahere uerbum predicationis, sed sapientibus et stultis in commune annuntiare. Hinc Paulus dicit: Grecis  et barbaris, sapientibus et insipientibus debitor sum . uel aliter. Per camelos carnem nostram debemus accipere. Cameli ergo adaquantur, quando cura corporis agitur, non tamen in desideriis, sed in necessitate, ut Rebecca siue anima gestare possit.

uers. 25. Locus spatiosus ad manendum. Locus spatiosus ad manendum quem Rebecca apud se esse dicit lex est naturalis quam sancta Ecclesia, antequam ad Christum ueniret, habebat, qua dicitur: Quecunque uultis ut faciant uobis homines, eadem et uos facite illis . Ergo per hanc legem nature preparabatur ingressus legi euangelice.

uers. 29. Habebat Rebecca fratrem nomine Laban.  Laban figuram tenet carnalium hominum. Hic ergo uirum uocat dominum et benedictum Domini appellat, quia carnales quique sanctorum doctorum uirtutes admirantur eosque honorant, nequaquam tamen ad illorum perfectionem imitandam assurgunt.

uers. 50. A Domino egressus est sermo. Quia sciebant Abraham prophetam esse, idcirco quod Abraham a Domino egressum esse dicunt, siue etiam quia seruus Abraham signum a Domino quesierat eique mox signum datum fuerat, idcirco Deum locutum esse dixerunt.

 uers. 61. Igitur Rebecca et puelle eius. Puelle que Rebeccam ad Isaac prosecute sunt significant fideles animas que in Ecclesia simpliciter conuersantur, non tamen ad thalamum contemplationis perueniunt.

uers. 62. Habitabat in terra australi. Id est in Gerara. Mystice puteus uidentis et uiuentis  sancta Scriptura est per quam Dei cognitionem accipimus. Ipse uiuens et uidens qui per prophetam loquitur: uiuo ego, dicit Dominus. Omnia nuda et aperta sunt oculis eius . uia que ducit ad puteum uiuentis et uidentis passio Christi que nos ad intellectum Scripturarum perducit. Neque enim aliter ea que in ueteri Testamento scripta erant intelligere possemus, nisi in passione  impleta claruissent. Et notandum quod dicit: deambulabat per uiam non dicit: ambulabat, sed deambulabat. Deambulare namque est eundo et redeundo iter frequentare. Sic et passio Christi diuerso modo et tempore frequentata est. Nunc enim a Iudeis blasphemiis et contumeliis insectabatur, nunc colaphizabatur, modo conspuebatur: sic et tali modo per uiam sue passionis deambulabat. Quod Rebecca Isaac in terra Australi reperit significat quia sancta Ecclesia, relicto frigore infidelitatis, et calore fidei succensa ad Christum uenit.

uers. 63. Egressus fuerat ad meditandum in agro. Quidam codices habent: ad exercitandum in agro. Alia quoque translatio dicit: ut loqueretur in agro. Inclinata iam die. Quia uir sanctus iam post nonam  horam diei ad uesperam inclinatam egressus fuerat solus ut Deo spiritales uictimas immolaret, hoc est, ut orationes et hymnos persolueret. Allegorice ager mundus est, sic Domino parabolam suam exponente: Qui seminat est Filius hominis: ager autem est mundus . Isaac ergo inclinata iam die ad meditandum in agro egressus est: quia Dei Filius nouissima seculi etate uenit in mundum, iuxta quod per prophetam dictum fuerat: Egressus es in salutem populi tui cum Christo tuo . Ut exerceretur, hoc est, passionis sue certamen impleret. Cumque leuasset oculos uidit camelos uenientes procul. Per camelum, tortuosum animal et sua struma ponderatum significatur gentilitas, prauis moribus tortuosa et idololatria pregrauata,  que quia ex ipsa reperit quos coleret, quasi strumosum animal gibbum in dorso portabat. In camelo enim sedens Rebecca ad Isaac uenit, quia sancta Ecclesia adhuc gentilitatis errore confisa et quasi sustentata ad Christi gratiam uocata est.

uers. 64. Rebecca conspecto Isaac de camelo descendit. Quia Ecclesia cognito Christo se pro suis erroribus confusa humiliauit. Unde et bene se pallio operuisse dicitur, quia confusione et erroris sui rubore se operuit. Unde et Paulus quibusdam loquitur: Quem fructum habuistis tunc in his, in quibus nunc erubescitis?  Nam et Psalmista dicit: Operuit confusio faciem meam .

 uers. 67. Introduxit eam in tabernaculum Sare matris sue. Quia Christus Ecclesiam in locum Synagoge constituit de qua carnem assumpserat. Accepit eam uxorem. Quia gratiam quam illa quondam habebat noue sponse attribuit, despondens eam sibi non habentem maculam, neque rugam. Ut dolorem qui ex morte matris acciderat temperaret. Mors matris est infidelitas Synagoge pro qua Christus multum doluit. Unde et in passione dicebat: Tristis est anima usque ad mortem . Non enim pro passione tristabatur, sed pro Iudeorum perditione. Hunc ergo dolorem temperauit amore Rebecce, quia damnum et expeditione unius plebis recompensauit fide et salute omnium gentium.



CAPUT XXu.


uers. 1. Abraham uero duxit aliam uxorem Ceturam. Que interpretatur copulata uel coniuncta. Unde tradunt Hebrei hanc esse Agar matrem Ismelis que prius concubina fuerat, sed post mortem Sare Abrahe legitime copulabatur: quod ideo fingunt, ut excusent Abraham ne iam senex et depositus nouis nuptiis uideatur lasciuisse.

uers. 2. Que peperit. Hi qui de Cetura nati sunt occupauerunt terram Trogoditen et Arabiam, que Eudemon dicitur, usque ad mare Rubrum.

Allegorice sicut per Agar et Ismelem designantur Iudei in seruitutem generati, ita per Ceturam et eius filios designantur heretici qui in Nouo Testamento  sub pretextu nominis Christi male de eius ueritate fidei senserunt. Unde bene postea Abraham filiis concubinarum munera largitus fuisse dicitur, hereditatem uero solus Isaac consecutus est, quia hereticis Christus in presenti beneficia scientie et intelligentie tribuit, sola autem Ecclesia catholica ad regnum perducitur.

uers. 3. Assurim in negotiatores transfertur. Latusim, es uel metalla cudentes. Lomim, phylarchos, id est princeps tribuum.

uers. 8. Deficiens mortuus est. Beatus Hieronymus dicit hoc male additum scriptorum uitio. Neque enim defectus uel imminutio iusto uiro conuenit, cum potius augeri et multiplicari debeat Psalmista dicente: Iustus ut cedrus Libani multiplicabitur . Plenus dierum. Plenitudo in ortu, actu et obitu sanctorum solet inueniri. Et ideo recte Abraham plenus dierum mortuus fuisse legitur, consummatus et perfectus erat omnibus uirtutibus. Econtra in reprobis omnia quadam imperfectione notantur. Unde et psalmus: uiri sanguinum et dolosi non dimidiabunt dies suos .---Congregatus est ad populum suum, id est ad multitudinem precedentium patrum.

uers. 13. Primogenitum Ismelis Nabaoth. A quo omnis regio a mari Rubro usque ad Euphratem Nabathea dicitur.

uers. 18. Ab Heuila. Id est ab India. Coram cunctis fratribus obiit. Id est in manibus fratrum suorum, omnibus uidelicet adhuc superstitibus,  et nullo ante eum morte prerepto. Fratres autem pro filiis posuit, sicut et eo loco ubi in sequentibus Iacob dixit ad Laban: Quid peccaui tibi, ut insequereris post me? Pone coram fratribus meis et fratribus tuis. Neque enim Iacob ibi alios fratres habebat quam suos liberos.

uers. 20. De Mesopotamia. Mesopotamia regio fertilissima est que sic uocatur Greco nomine etiam ideo quod media sit inter duo flumina, Tigrin uidelicet et Euphratem. Nam mesos medius, potamos fluuius dicitur. Hinc hippopotamos [a 1Kb] , equus fluuialis.

uers. 21. Deprecatus est pro sua uxore. Dominus promiserat Abrahe quod multiplicaret semen eius sicut stellas celi et sicut arenam maris. Que multiplicatio per Isaac futura erat, iuxta quod Abrahe  dictum est: In Isaac uocabitur tibi semen. Quid ergo est quod Isaac sterilem uxorem sortitus est, si per eum semen Abrahe multiplicandum erat? Sed sciendum quia sancti ea que orando obtinent sic predestinata sunt ut precibus impetrent. Hinc est quod per Isaac multiplicandum erat semen Abrahe: sed hoc ipsum orando obtinuit. Nam et omnibus iustis preparatum est ante secula regnum Dei, sed ita ut orando et laborando ad illud suo tempore perueniant.

uers. 22. Collidebantur. Septuaginta dicunt: Ludebant et calcitrabant.---Perrexitque ut consuleret Dominum. Queritur quo perrexerit consulere Dominum. Necdum enim tabernaculum, necdum templum Dei edificatum erat. An forte perrexit illuc ubi  Abraham altare Domino edificauerat, aut, ut quidam putant, adhuc Melchisedech sacerdos Dei uiuebat, quamuis possit credi fuisse tunc temporis aliquem sanctum uirum ad quem consulendum soliti erant pergere? Potest et illud dici, quod mente et cogitatione ad Deum perrexerit, et allegatis petitionibus in loco dormierit, ibique per uisionem responsum diuinum acceperit.

uers. 23. Due gentes in utero tuo sunt. Iuxta litteram duas gentes Idumeorum et Iudeorum dicit. Quod uero in sequentibus dicit: Maior seruiet minori, illud tempus, quando Esau maior Idumeorum seruiuit Iacob, id est Iudeis. Dauid enim eos tributarios fecit, et sic seruierunt sub tributo usquequo rebellauerunt, iuxta quod in libro Regum legitur: Recessit  Edom, ne esset sub Iuda . Mystice hi duo gemini duos significant populos, Esau maior natu Iudeos, Iacob uero minor gentilem populum. Maior ergo seruit minori, quia Iudaicus populus dispersus per totum orbem seruit gentibus, non solum corporali seruitute, uerum etiam quia legem et prophetas ad gentium utilitates seruat. In nobis etiam ipsis hec rixa duorum populorum agitur, cum lex carnis repugnat legi mentis, cum uitia uirtutibus contraueniunt. Nam per maiorem uitia designantur, quia plura sunt uirtutibus, et semper numero plures uel priores sunt mali quam boni. Sed per Dei  auxilium mali superantur a bonis et uitia cedunt uirtutibus.

uers. 25. Qui prior egressus fuerat, uocatus est Edom uel Rufus. Edom enim interpretatur rufus uel rubeus, a quo Idumei uocantur. Hispidus, id est setosus, quod Hebraice dicitur Seir a quo mons Seir uocatus est. Ergo nouimus eum trinomium fuisse, quia uocatus est Esau, Edom, Seir. Iacob interpretatur supplantator. Mystice Iacob gentilem populum uidelicet Iudaicum supplantauit, id est sub planta misit, quia quasi super eum ascendit, quando eius dignitatem accepit.

uers. 27. Factus est Esau uir gnarus uenandi. Per Esau uenatorem hoc loco designantur homines terrena querentes, et lucris seculi quasi uenationi insistentes.  Qui bene etiam agricola fuisse dicitur, quia homines seculi quanto plus intima sua negligunt, tanto magis in cultura et studio rerum presentium occupantur. Iacob uero simplex habitabat in tabernaculis. Quia unusquisque sanctus et minus in terrenis occupatus intra domum sancte conscientie habitat, nec per exteriora spargitur. Iuxta litteram pro simplici alia translatio habet sine dolo, quod Grece aplastes, id est non fictus dicitur. Sed quomodo sine dolo erat qui fratrem suum dolo decepit? Sed hoc ad mysterium, non ad malitiam eius referendum est, quia omnia in figura contingebant .

uers. 31. uende mihi primogenita. Primogenita dicuntur omnia que uuluam matris aperiunt, que specialiter primogenitis filiis debebantur. Nonnulli dicunt primogenita  uocari uestem qua induebantur primogeniti et sacerdotes fiebant. Hanc igitur dignitatem quam Esau primogenitus accipere debuit cupiditate gule superatus minori fratri suo uendidit. Quibus modis uitio gule tentamur? Sciendum autem quinque modis nos uitio gule tentari: primo, cum quis ante horam dispositam uel ante necessitatem uult comedere. Secundo, cum lautiores cibos requirit. Tertio, cum accuratius communes cibos uult preparari. Quarto, cum comedendo modum excedit. Quinto, cum despicabile est quod sumitur. Sed quia cum magno desiderio id quod uile est percipit, in ipso estu desiderii magis ostendit. Hac specie uictus Esau displicuit et reprobatus est. Hinc beatus Augustinus dicit: »Non ergo immunditiam obsonii, sed  immunditiam timeo cupiditatis.« Mystice Iudei, qui per Esau significantur, carnis sue uoluptatibus dediti et terrenis operibus occupati non solum dignitatem quam id presenti habebant dimiserunt, uerum etiam illam beatitudinem que eis repromissa erat, et omnis eorum dignitas ad gentilem populum translata est.



CAPUT XXuI.

uers. 10. Quare imposuisti? Id est, quare decepisti? Hinc impostores dicuntur

uers. 18. Rursum fodit alios puteos quos foderant serui patris sui. Allegorice Isaac Christum significat  qui, cum uenisset per Incarnationis mysterium ad torrentem nostre mortalitatis, fodit puteos, id est, aperuit scientiam Scripturarum, quos fodiebant serui patris eius Abraham, scilicet Moyses, Dauid, Salomon et magni uoce prophete. Hi enim serui Abraham, id est, omnipotentis Dei cuius figuram Abraham gestabat. Sed hos puteos Palestini inuidentes terra repleuerunt. Palestini Iudeos designant alienos a Deo qui Scripturas perruperant terreno intellectu. Nam Palestini alieni interpretantur.

uers. 19. Foderunt in torrente et reperere aquam uiuam. Serui Isaac in torrente aquam uiuam repererunt. Qui sunt serui Isaac, nisi Mattheus, Marcus, Lucas, et Ioannes ceterique apostoli qui aquam, id est, euangelicam doctrinam repererunt et credentibus  tradiderunt? Sed rursum Palestini iurgati sunt: quia Iudei euangelice doctrine restiterunt, nec noua condi permittentes, nec uetera purgari uolentes.

uers. 22. Foderunt alium puteum pro quo non contenderunt. Pro tertio puteo iam uicti non contenderunt, quia, postquam fides Trinitatis sancte per mundum predicari cepit, patientia sanctorum uicti aduersarii cessauerunt Unde bene puteo nomen impositum est ei, latitudo. Dilatatus est enim uerus Isaac, id est Christus fide omnium credentium, et notus quidem antea tantum in Iudea Deus modo uero dicitur: In omnem terram exiuit sonus eorum et in fines orbis terre uerba eorum .

Moraliter puteos fodimus, quando diuine scientie  alta sapimus uel penetramus. Quos tamen puteos allophyli terra repleuerunt: quia nobis profunda Scripturarum inuestigantibus sepe demones terrenas cogitationes aggerunt, ut a nobis aquam diuine scientie tollant.

uers. 26. Abimelech et Ochoza. Hic Ochoza pronubus erat Abimelech. Septuaginta pro Ochoza collegium ponunt, ut non sit nomen hominis, sed multitudinem amicorum designet, e quibus unus erat Phicol, dux militum.

uers. 33. Bersabee. Non sicut superius, puteus septimus, uel puteus iuramenti, sed puteus sanctitatis. Nam sin littera in samech uersa est.



CAPUT XXuII.

 uers. 1. Cumque senuisset Isaac, et caligauerunt oculi eius, etc. Diximus superius Isaac typum tenere Dei omnipotentis Patris, Esau uero primogenitum figuram habere Iudaici populi, de quo ipse ad Pharaonem: filius primogenitus meus Isrel . Desiderat Isaac cibis filii sui uesci, et Deus Pater desiderabat bonis operibus illius populi pasci. Sed, illo negligente, et in exterioribus [a 1Kb] quasi in uenatione occupato, Rebecca, id est mater gratia, minorem filium, id est gentilem populum, supposuit, et prioris locum ac dignitatem preripuit. Quod autem Isaac caligans oculis Iacob filio futura predixit, sed  cum non uidit, significat quia Deus Pater uocationem gentium per prophetas multipliciter predixit, sed eas quodammodo non uidit; hoc est, non misertus earum, permisitque ingredi uias suas, et errare per quinque seculi etates. Quod uero Iacob non de uenatione, sed de domesticis animalibus, id est hedis, cibos patri parauit, designat quia populus gentium non in exterioribus nec in littera legis Deo placere studuit, sed in se ipso acceptabile holocaustum per fidem et dilectionem obtulit, dicens cum Psalmista: In me sunt, Deus, uota tua, que reddam laudationes tibi .---uestes Esau quibus Rebecca minorem filium uestiuit, ornamenta sunt diuinorum preceptorum, quibus ille prior populus quondam decorabatur; sed illo per infidelitatem reprobato,  gentes in Christum credentes uestiuntur, Domino dicente: Auferetur a uobis regnum Dei, et dabitur genti facienti fructus eius . Quod uero pellibus hedorum manus et colli nuda protexit, designat quia gentes ad fidem uenientes peccata operum confiteri non erubescunt. Hedus enim peccatorem designat, Domino dicente: Statuet oues a dextris, hedos autem a sinistris . Quod dicit: uoluntas Dei fuit ut cito mihi occurreret, quod uolebam, citam mundi conuersionem designat. Pene enim modo incredibili intra breuissimum temporis spatium fides Christi per uniuersum mundum nuntiata est.

uers. 27. Accessit, et osculatus est eum. Osculum patris, quo Iacob osculatus est, reconciliationem significat  mundi, quam desiderabat Ecclesia loquens in Canticis canticorum, dicens: Osculetur me osculi oris tui .---Ecce odor filii mei sicut odor agri pleni. Odor uestimentorum est fragrantia uirtutum. Bene autem agro pleno odor ille comparatur, quia sanctorum uirtutibus mundus repletus est. Unde et Paulus dicebat: Christi bonus odor sumus Deo in omni loco . Ager enim plenus est mundus sanctorum bonis operibus refertus. Ibi redolent rose martyrum, fragrant lilia uirtutum, respirant uiole continentium, ubi etiam florentes uinee apostolorum longe lateque suum odorem propinant.

uers. 28. Det tibi Deus de rore celi. Ros leniter  cadit et prope sine sensu, ideoque subtilem designat contemplationem. Pinguedo uero terre bona significat opera. Benedicitur ergo Iacob, hoc est gentilis populus, ut celesti contemplatione et bonis operibus possit abundare. Abundantiam frumenti, uini et olei. In frumento et uino caritas et feruor noue conuersationis; in oleo uero misericordie opera designantur. Possunt etiam in frumento et uino mysteria corporis et sanguinis Christi accipi; in oleo misericordia Dei, qua genus humanum saluatum est iuxta quod per prophetam dictum est: Computrescet iugum a facie olei , id est, iugum peccati ex presentia misericordie Dei.

 uers. 29. Esto dominus fratrum tuorum. Fratres uel filios matris hereticos dicit, uel Iudeos, qui fratres sunt per inuocationem nominis Christi, et per eadem, que nobiscum habent, sacramenta. De his in Canticis canticorum loquitur Ecclesia: Filii matris mee pugnauerunt contra me 

uers. 30. Egresso Iacob uenit Esau. Quod uero Esau ad patrem reuertitur, populi prioris in fine seculi conuersionem designat, de qua Psalmista dixerat: Conuertentur ad uesperam, et famem patientur ut canes . Et propheta: Aperuerunt ora sua, sicut pauper comedens in abscondito.

uers. 39. In pinguedine terre et in rore celi. Licet omnis benedictio ad Iacob uenerit, non tamen uacuus dimittitur Esau. Benedicitur enim in pinguedine  terre, hoc est in rerum omnium copia; et in rore celi desuper, hoc est in scientia Scripturarum, quia hoc adhuc ille populus, licet sine causa, compluitur.

uers. 40. uiues in gladio. Per hoc enim significat Iudeos crudeliter Christum persecuturos et omnes prophetas et apostolos. Fratri seruies. Quia Idumei tributarii fuerunt Isrel, qui Iacob uocabatur. Tempusque ueniet. Tempus illud significat quo rebellauerunt Iudei ne essent sub Iuda.

uers. 42. Nuntiata sunt hec Rebecce. Quis nuntiauit, cum ille in corde suo dixit? Utique per spiritum prophetie hoc cognouit, per quem etiam illum maiori fratri preponendum didicerat.

uers. 43. Haran. Hebraice, Syria.



CAPUT XXuIII.

 uers. 2. uade et proficiscere. Alia translatio habet fuge. Ex quo intelligimus ipsum quoque per spiritum minas fratris cognouisse.

uers. 10. Igitur egressus Iacob de Bersabee. Iacob, ut diximus, Christum significat, qui, relictis parentibus, id est Iudeis, de quibus carnem assumpserat, relicta etiam domo, id est Hierusalem, patria quoque, id est Iudea, relicta, perrexit ad gentes, ubi Ecclesiam sponsam acciperet.

uers. 11. Tulit de lapidibus. Dormitio Iacob in itinere mortem uel passionem Christi significat in cruce. Lapis quem capiti suo supposuit, Christus est secundum humanitatem. Quem Iacob unxit, ut per hoc aperte Christus demonstraretur. Christus enim Grece Latine unctus dicitur. Apostolus autem  dicit: Caput Christi Deus . Lapis ergo capiti Iacob suppositus humanitatem significat assumenti Deo coniunctam. Scala quam in somnis uidit, que uia erat ad celum, hoc est a carne usque ad animam uel spiritum, Christus est, qui quibusdam prouectibus electos suos subleuando ex carnalibus facit spirituales. Angeli quos uidit ascendentes et descendentes, sancti sunt euangeliste uel ceteri predicatores, qui quodammodo per scalam ascendunt quando diuinitatem Christi annuntiant dicentes: In principio erat uerbum . Descendunt uero, quando humilia incarnationis eius describunt dicentes: uerbum caro factum est, et habitauit in nobis . Paulus summus angelus  erat, qui ascendebat cum diceret: Nos predicamus Christum Dei uirtutem et Dei sapientiam . Descendebat, cum diceret: Nihil scire me iudicaui nisi Iesum Christum, et hunc crucifixum . Moraliter, in itinere dormire est in uia huius seculi ab impedimento secularium rerum uel actionum quiescere. Iacob uero dormiens angelos uidit: quia illi diuina conspiciunt, qui ab appetitu rerum temporalium oculos claudunt. Hos oculos bene clausos diabolus aperuit cum dixit: In quacunque die comederitis, aperientur oculi uestri, et eritis sicut dii .

uers. 14. Dilataberis ad orientem et occidentem. Quod Iacob terra promittitur, significat possessionem Ecclesie Christo promissam. Per occidentem  interfectio iustorum, per orientem exordium bone conuersationis; per septentrionem destructio et mortificatio peccatorum; per austrum uero feruor diuine caritatis ostenditur. In his ergo Christus regnat, et hanc gaudet habere hereditatem.

uers. 17. Non est hic aliud nisi domus Dei. Domum Dei appellat, quia per spiritum prophetie ibi tabernaculum Dei preuidebat futurum: Portas autem celi aditum diuine exauditionis. uel mystice portam celi dicit egressum per incarnationem et regressum. Notandum autem iuxta litteram quia non fuit hoc idololatria, nec ipsum lapidem Deum appellauit, aut ullo sacrificio coluit, sed signo tantum et memoria, quod sibi Deus apparuisset, et quod ibi tabernaculum Dei futurum erat.

 uers. 18. Erexitque in titulum. Erectio lapidis resurrectionem significat Christi.



CAPUT XXIX.

uers. 2. uidit puteum in agro. Puteus iste scientiam Scripturarum figurat. Tres greges accubantes circa puteum significant simplices et mites, qui Scripture sacre mysteriis satiari desiderant. Lapis superpositus puteo tegmen littere designat, quo spiritalis aqua tegebatur. Sed Iacob noster, id est: Christus lapidem amouit, quia superficiem littere discussit, et spiritalem intellectum in Scripturis aperuit. Possumus etiam per puteum fontem baptismatis non inconuenienter intelligere. Tres greges accubantes designant eos qui per humilitatem et sancte Trinitatis fidem aqua baptismatis purgari querunt.

 uers. 10. Quam cum uidisset Iacob, et sciret consobrinam suam. Queri potest unde nosset eam consobrinam suam esse, quam nunquam ante uiderat? Sed scire possumus hoc eum a pastoribus didicisse, cum quibus antea locutus fuerat. Ideoque mox ut eam uidit, cum fiducia in eius osculum irruit.

uers. 20. uidebantur pauci dies. Quare dicit: uidebantur pauci dies, cum amatori etiam breue tempus longe uideatur? Sed hoc dicit propter seruitutem, que licet dura esset, facilis ei uidebatur propter amoris magnitudinem.

uers. 27. Imple hebdomadam huius copule. Hebdomadam hic septem annos dicit. Hebdomada dicitur septem dierum, et septem annorum, et septies  septem annorum. Allegorice he due mulieres duas significant uitas, actiuam et contemplatiuam. Lia laboriosa interpretatur: significat actiuam uitam. Que bene lippis oculis, sed fecunda fuisse dicitur, quia actiua uita minus uidet per contemplationem, sed spiritales Deo parit filios per predicationem et bonorum operum exempla. Rachel uero, que ouis uel uisus principium interpretatur, contemplatiuam designat uitam simplicem et quiete gaudentem, que illud cernit principium, quod loquitur in Euangelio: Ego principium, qui et loquor . Est pulchra, sed infecunda, quia contemplatiua uita decora et Deo amabilis, nullo puluere terreni contagii fedata, sed soli Deo uacans, eique tantum placere querens, nequaquam spiritales filios per  predicationem generat. Amat Iacob Rachel, sed Liam in nocte accipit: quia unusquisque sanctus desiderat frui quiete contemplatiue uite, sed prius necesse est ut nocte huius seculi exerceatur labore actiue uite.

uers. 28. Hebdomada transacta. Non est putandum quod post septem annos seruitutis Rachel duxerit uxorem, sed impletis septem diebus post nuptias Lie, quibus impletis seruiuit septem annis.

uers. 29. Cui pater Balam seruam tradiderat. Lie data fuerat ancilla superius nomine Zelpha, Racheli uero data Bala nomine. Zelpha interpretatur os loquens; Bala, inueterata. Significant he due ancille eos qui uel in actiua uita uel in contemplatiua non recta intentione bona operantur, nec recto studio  predicant, id est non pro Deo, sed pro fauore aut commodis seculi; de qualibus Apostolus dicit: Sunt, qui predicant Christum non sincere . Et post pauca: Utrum ex occasione, an pro ueritate Christus annuntietur, in hoc gaudeo, sed et gaudebo . Unde recte Zelpha os loquens interpretatur, quia tales in ore habent predicationes, non in corde, de quibus dicitur: Populus hic labiis me honorat, cor autem eorum longe est a me . Bala autem inueterata dicitur, quia tales, licet bonorum operum fructus quasi bonos filios afferant, tamen quia non recto studio hoc agunt, adhuc in ueteris erroris conuersatione perdurant.

uers. 32. uocauit nomen eius Ruben. Ruben interpretatur uisio filii uel uidens filium. Simeon, exauditio.

 uers. 34. Copulabitur mihi maritus meus. Alia translatio dicit, persequetur me uir meus. Et est sensus: Quia tres ei filios genui, amabit me ardentissime, et copulabitur mihi, ut nunquam me deserat. Inde nomen Leui, id est assumptus.

uers. 35. Confitebor, id est laudabo Dominum. Iuda, id est confessio.



CAPUT XXX.

uers. 6. Iudicauit mihi Dominus. Id est, iudicium mihi fecit, equans me cum sorore mea. Idcirco uocauit nomen eius Dan, id est iudicium.

uers. 8. Nephthalim, comparatio.

uers. 11. GAD, felicitas uel fortuna, que Grece  tychis dicitur. In interpretationibus autem Hebreorum nominum dicit beatus Hieronymus Gad interpretari accinctum, uel accinctionem.

uers. 13. ASER interpretatur beatus uel pinguis panis.

uers. 14. Reperit mandragoras. Mandragore sunt poma pulchra quidem et odorifera [a 1Kb] , sed hispida.

uers. 18. ISSACHAR interpretatur merces.

uers. 20. ZABULON habitaculum fortitudinis interpretatur.

uers. 24. IOSEPH auctus siue beatus interpretatur.

uers. 33. Respondebit cras iustitia mea, Cras pro futuro tempore ponitur.

uers. 37, 38. Tollens uirgas populeas, ut in aspectu earum conciperent. Cum proposuisset Laban ut uarios fetus pecorum haberet Iacob pro mercede,  ille prudentia solertis uiri uirgas populeas et amygdalinas et ex platanis ex parte decorticauit, et ex parte integras dimisit, posuitque eas in canalibus in quibus aqua putei fundebatur, ut uenientes ad potandum oues duplici desiderio ceundi et bibendi tenerentur, et ipso calore coitus aspicerent uirgas et sic uarios fetus conciperent. Significat autem extremam partem patrationis, quando iam totum corpus animalis concutitur et finis imminet uoluptatis. Nec incredibile hoc uideri debet cuiquam, cum hodieque in Hispania de equabus hoc idem fieri dicatur. Beatus quoque Augustinus dicit, in libro Hippocratis medici scriptum haberi, quod, cum quedam mulier Aethiopissa pulcherrimum et candidissimum puerum edidisset, et propter hoc tanquam rea adultera duceretur  ad mortem, Hippocrates [b 1Kb] medicus superueniens docuit, mulierem ad aspectum rei quam uiderit, uel mente tenuerit, concipere. Unde iussit requiri in domo eius, utrum ibi imago uel similitudo aliqua esset quam concumbens mulier habuerit. Quod et cum ita inuentum fuisset, liberata est mulier a mortis periculo. Allegorice uirge significant sententias Patrum sanctorum, quas ex corpore Scripture diuine quasi ex arbore precidunt. Que quia recte sunt, uirge uocantur. Has uirgas ex parte decorticamus, et ex parte corticem remanere permittimus, quando Scripturas diuinas partim historialiter, partim allegorice tractamus. Ubi enim historiam sequimur, corticem dimittimus. Ubi uero historiam fugientes allegorice insistimus, quasi cortice  subtracto candorem spiritalis intelligentie operimus. Has ergo uirgas in oculis ouium ponere, est Scripturarum exempla mentibus fidelium proponere, ut secundum quod ibi inuenerint, uiuant, et spiritales bonorum operum fetus pariant.



CAPUT XXXI.

uers. 7. Decem uicibus mutauit mercedem. Subauditur, meam. Cum enim uideret Laban uarios fetus augeri, mutata conditione dicebat: uolo ut uarii fetus mee partis sint, pecus uero unius coloris tue sit partis. Rursus cum uideret et nigra multiplicari, mutata rursus conditione hec sibi assumebat. Tali modo decem uicibus dicit eum Iacob suam mutasse  mercedem. Typice Laban, qui interpretatur dealbatio, diabolum significat, qui licet sit suo merito tenebrosus, tamen transfigurat se in angelum lucis.

uers. 11, 12. Dixitque angelus Dei: Iacob! uidi omnia que fecit tibi Laban. Ex hoc loco discimus quod ea que Iacob fecit, non dolo nec fraude egit, sed diuina dispositione, uel etiam quia hec in figura gerebantur, unde et angelica uisione confortari meruit.

uers. 31. Contra montem Galaad. Galaad interpretatur aceruus testimonii. Sed necdum locus ille ita uocabatur; postea enim ita uocatus est, cum sibi mutuo iurassent Iacob et Laban, et aceruum lapidum in testimonium congregassent. Ergo per prolepsin, id est per preoccupationem locus iste accipiendus est.

uers. 35. Quod coram te assurgere nequeo. Natura docet ut filii parentibus assurgant et eos honorent. Cum ergo Rachel sederet, et patri non assurgeret, excusans se dicit: Ne irascatur dominus meus. Causas etiam quare assurgere nequiret, composite significat dicens menstrua sibi prouenisse. Hoc est enim quod dicit: Iuxta consuetudinem feminarum accidit mihi. Allegorice Laban diabolum uel mundum significat, qui dealbatus et pulcher est suis amatoribus. Idola Laban significant auaritiam. Dicit enim Apostolus: et auaritia, que est idolorum seruitus . Hec requisiuit Laban ab Iacob, quando diabolus regna mundi et gloriam et honorem eorum Christo ostendit , putans  in eo aliquod auaritie uestigium posse reperire. Sed Iacob ignorabat idola, quia Christus nullam habuit mundi cupiditatem. Rachel furata est idola, eaque subter stramenta abscondens desuper sedit, quia Ecclesia ueniens ad Christum, cupiditates seculi, quibus antea seruierat, quam essent despiciende cognouit, easque per penitentiam sedendo, id est se humiliando, abscondit. Sessio namque humilitatem significat. Unde Psalmista: Surgite postquam sederitis .

uers. 37. Pone hic coram fratribus meis. Fratres more Scripture filios appellat.

uers. 40. Aestu urebar et gelu. Uno uerbo, quod est urebar, ad duo contraria respondit, ad estum et ad gelu, quia unus effectus est caloris et frigoris.

 uers. 42. Timor Isaac. Qui ab omni creatura est timendus.

uers. 50. Nullus sermonis nostri testis est absque Deo. Nullus est uidelicet extraneorum. uel nullus absque Deo, quia nullus eius testimonio comparari potest.



CAPUT XXXII.

uers. 2. Castra Dei sunt hec. Id est angelica agmina. Et bene pergenti Iacob ad fratrem obuii fuerunt angeli Dei, ut uidelicet per hoc confortaretur et non metueret fratrem securus de angelico auxilio.

uers. 7. Diuisit in duas turmas. Non, ut quidam putant, in tres, sed in duas turmas populum. Prima  turma duarum ancillarum Zelphe et Bale cum filiis suis. Secunda turma fuit Lie et Rachelis et eorum qui cum eis erant. Sed queri potest hoc loco, cum Deus promisisset Iacob auxilium suum dicens: Noli timere, ego tecum sum, et multiplicabo, cur timuerit et prouiderit saluti sue, et non potius se Deo commiserit custodiendum? Sed hoc monemur exemplo ne Deum tentemus, dum habemus quod pro salute nostra faciamus. Denique et Iacob, quamuis pro se sibi prouiderit, audiamus tamen quid orans dixerit.

uers. 9, 11. Deus patris mei Abraham, erue me de manu fratris mei. Dum ergo et sibi prouidet, et Deum orat, dat nobis exemplum ut uite nostre prouideamus, et tamen diuinum auxilium nobis adesse rogemus.

uers. 24. Et ecce uir luctabatur cum eo. uir iste, qui cum Iacob luctabatur, angelus erat. Luctatus autem non complexione brachiorum, sed obnixa prece, qua obsecrabatur ut se benediceret. Et hoc enim Osee propheta ostendit dicens: Inualuit ad angelum, et confortatus est. Fleuit, et rogauit eum . Mystice Iacob claudus et fortis duas partes Iudaici populi significat, fideles uidelicet et infideles. Claudus enim erat Iacob in infidelibus, sanus et fortis in fidelibus. Quod uero neruum femoris eius angelus tetigit, et emarcuit, moraliter significat quia quecunque Deus sua benedictione dignatur, in eo omnem carnis uoluptatem facit emarcescere.

uers. 28.---Sed Isrel erit nomen tuum. Mutatio nominis benedictio fuit. Isrel autem, quamuis bene  ab omnibus uir uidens Deum interpretari dicatur, melius princeps cum Deo dicitur. Et est sensus: Nequaquam ultra uocaberis Iacob, sed Isrel erit nomen tuum, id est, sicut ego princeps sum, sic et tu, qui mecum luctari potuisti.

uers. 30. PHANUEL facies Dei interpretatur. Quia enim ille dixit: uidi Deum facie ad faciem, ideo locum illum Phanuel appellauit.



CAPUT XXXIII.

uers. 10. Sic uide faciem tuam, quasi uultum Dei. Hoc ad adulationem dixit, uel magis perturbato animo ob timorem fratris. Quamuis etiam posset dici quia Deum pro aliquo magno uiro posuit. Solent enim sancti uiri dii appellari, sicut Moysi dictum est: constitui te deum Pharaonis . Nam  et in Greco non habetur tu Theu cum articulo, quo diuina substantia intelligitur, sed absolute Theu, in quo homo significatur.

uers 28. Transiit in Salem, urbem Sichimorum. Salem pro Sichem beatus Hieronymus corrupte positum dicit. Potest etiam intelligi duas esse ciuitates unius nominis: Salem urbs Iebuseorum, in qua regnauit Melchisedech; et alia Sale urbs Sichimorum: sed diuersis litteris scribuntur apud Hebreos, et diuersam habent interpretationem. Illa enim Salem pacis ciuitas dicitur, hec uero Sale consummata interpretatur.



CAPUT XXXIu.

uers. 1. Egressa est Dina. Allegorice Dina significat  animam sua studia negligentem, et aliorum facta studiosius inquirentem. Quasi enim egreditur ad uidendas mulieres, cum sua intima proiicit et in exterioribus occupatur. Mox ergo ut ita egreditur a Sichem, id est a diabolo, opprimitur et incestatur. Unde bene Dina iudicium istud interpretatur. Istud enim est iudicium, ut, quia sponte se negligens euagatur, mox a diabolo corrumpatur.

uers. 3. Quod uero dicit, conglutinata est anima eius cum ea, significat animam consuetudine mala quasi uniri cum diabolo, ut non solum peccet, uerum etiam peccandi effectu et delectatione teneatur. Sed et si aliquando resipiscens contristatur per penitentiam, diabolus proponit spes uanas ut utilem tristitiam ab ea auferat modo dicens misericordem  esse Deum, modo aliorum facta grauiora commemorans, nunc dicens quasi nichil esse quod fecit, nunc prolixe uite tempora ad agendam penitentiam repromittit. Hoc est, quod dicit, tristem blanditiis deliniuit. Sed pastores Ecclesie quasi filii Iacob debent carnis uel anime peccatum ulcisci, et gladio spiritus, quod est uerbum Dei , punire, parati semper, secundum Apostolum, ulcisci omnem inobedientiam . Queri potest secundum litteram quomodo filii rem tam magnam facere potuerint, quos superius ipse Iacob paruulos appellauit dicens ad Esau: Nosti quod paruulos habeam mecum? Sed sciendum non paruo tempore ibi moratum Iacob. Nam et tabernaculum ibi fixit, et altare construxit, et partem magni agri emit centum  agnis. Per hoc ergo ostenditur diu ibi habitasse Iacob, quo tempore et filii eius creuerunt, et Dina nobilis facta est. Quod Simeon et Leui tantum commemorantur in facinore, sciendum plures eos habuisse socios, sed isti auctores cedis fuerunt, quorum soror uterina erat Dina.



CAPUT XXXu.

uers. 4. Et inaures, que erant in auribus earum. Inaures ad ornamentum pertinent magis quam ad idololatriam. Nam et superius seruus Abraham inaures imposuisse dicitur ad ornandam faciem Rebecce. Ergo sciamus uocari phylacteria, que idolis imponebantur.

uers. 5. Terror Dei inuasit omnes per circuitum nationes. Ut promissionem suam Deus impleret,  quam ad Iacob habuerat, ideo diuino terrore habitatores terre illius perculit. Neque aliter per medium illarum nationum Iacob illesus transire potuisset.

uers. 10. Non uocaberis ultra Iacob. Ipsa pene uerba que angelus dixerat, dixit et Dominus; non tamen tunc uocatus est Isrel, sed predictum est ei quod ita uocandus esset. Quod ergo ibi predictum est, hic est impletum.

uers. 11. Cresce et multiplicare. Hoc melius ad spiritalem Isrel refertur, qui crescit et multiplicatur in uirtutibus. Omnis enim quicunque supplantator est uitiorum, et mente Deum contemplatur, recte Iacob uel Isrel appellatur. Quod ergo dicit: Ultra non uocaberis Iacob, non ad illum hominem, sed ad spiritale  semen Iacob pertinet. Ille enim postea Iacob uocatus est. Sancti uero omnes, id est uerus Isrel, postquam omnem corruptionem et uetustatem deposuerit, non dicetur Iacob, id est supplantator , sed potius Isrel uocabitur, quoniam Deum sicut est uidebit, et summa beatitudo erit ei uisio creatoris. Reges de lumbis tuis. Id est qui uere reges sunt, semetipsos secundum uoluntatem Dei bene regentes, qui filii sunt Isrel per imitationem.

uers. 14. Erexit titulum lapideum. Obserua quod non dicit, libans ei, sed, super eum. Non enim lapidi sacrificauit, quod idololatre faciunt, sed Deo super lapidem sacrificauit.

uers. 16. Ephrata. Ipsa est Bethlehem, et interpretatur  frugis terra; Bethlehem autem domus panis interpretatur.

uers. 18. Pater appellauit eum Beniamin. Mater, que pro illo moriebatur, doloris filium appellauit. Erat enim prophetia Pauli apostoli, qui de illa tribu fuit, qui matrem, id est Ecclesiam, persequendo magno dolore affecit. Pater uero, preuidens illum spiritu prophetico conuertendum, uocauit illum filium dextre, quia de sinistra infidelitatis transferendus erat ad dexteram fidei et predicationis. Allegorice Beniamin in hoc loco ciuitatem Ierusalem significauit, cuius maior pars in tribu Beniamin sita erat. Que matrem suam, id est Synagogam, dolore usque ad mortem affecit, quando mundi Redemptorem ad necem poposcit clamans: Crucifige, crucifige eum .

 uers. 21. Trans turrim gregis. Gregis turrim dicit, id est gregis. Tradunt Iudei hic postea templum Dei factum, unde turris gregis, id est multitudinis, congregationis, uel cetus appellatur. Beatus Hieronymus turrim gregis dicit turrim pastorum, que est ultra Bethlehem, ubi pastores sancti angelico affatu natum Dominum cognouerunt, ubi etiam ipsorum trium pastorum corpora requiescunt. De hac turri per prophetam predictum fuerat: Et tu turris gregis nebulosa, ad te ueniet potestas prima filie Sion .

uers. 22. Abiit, et dormiuit cum concubina patris sui. Iuxta litteram facinus Ruben describitur. Allegorice uero Ruben primogenitus Iudeos designat, quibus primo cognitio Dei facta est, et de quibus dictum est: Filius primogenitus meus Isrel. Bala  concubina legem designat. Quod enim lex per concubinam designetur, apostolus Paulus ostendit, qui per Agar concubinam Abrahe dicit designari legem, que in monte Sina data est . Ruben uero cum concubina patris concubuit, quia Iudaicus populus legem sanctam et iustam corrupit falsis traditionibus, atque dignitatem primogeniti amisit.

uers 26. Hi filii Iacob, qui nati sunt ei in Mesopotamia. Queri potest quare omnes in Mesopotamia hos natos dicit, cum Beniamin non sit natus in Mesopotamia? Potest facilis esse responsio, ut dicamus per synecdochen esse dictum, id est a toto partem. uel etiam ideo omnes dicuntur in Mesopotamia nati, quia Beniamin, licet ibi natus non sit, causas tamen  nascendi inde habuit. Ibi enim conceptus est, sed intra Chanaan natus.

uers. 27. Mambre, Arbe et Hebron. Una est ciuitas.



CAPUT XXXuI.

uers. 6. Abiit in alteram regionem. Hic queri potest cur Esau post mortem patris dicatur abiisse in Seir, et recessisse a fratre suo, cum iam, quando uenit Iacob, in Seir dicatur habitasse? Sed fieri potuit ut, Iacob fugiente in Mesopotamiam, dolore et ira prerepte sibi benedictionis recesserit a parentibus, et habitauerit in Seir per uiginti annos, quibus Iacob absens fuit. Postquam uero reuersus est Iacob, et fratri suo reconciliatur, rursus de Seir cum fratre suo, donec pater uixit, nabitauit cum eo. Isaac  mortuo, sicut hic dicitur, tulit substantiam domus sue et recessit a fratre suo. Diuites enim erant ualde, et simul habitare non poterant.

uers. 10. Eliphaz. Iste qui in libro Iob legitur Eliphaz Themanites.

uers. 20. Filii Seir Horrei liberi interpretantur. Hi, sicut in Paralipomenon libro legitur, primo habitauerunt in monte Seir, quos expulerunt Idumei, et pro illis habitauerunt.

uers. 24. Iste est Ana, qui inuenit aquas calidas. Hic locus uarie ab Hebreis exponitur. Dicunt enim quidam quod lacum in deserto repererit, quoniam facile in illis locis inuenitur. Unde et alia translatio dicit: Inuenit iamim in solitudine. Iamim Hebraice maria dicuntur, id est aquarum collectio. Alii dicunt  quod onagros, id est agrestes asinos, ad asinas admitti fecerit, ut inde asini uelocissimi nascerentur. Nonnulli dicunt, quod ad gregem equarum asinos ascendere fecerit, ut ex huiuscemodi concubitu muli nascerentur. Quidam simpliciter aquas calidas dicunt eum in deserto reperisse, quas thermas uocamus.

uers. 31. Reges qui regnauerunt in terra Edom. Sciendum quia non omnes reges commemorat qui fuerunt antequam haberent regem filii Isrel, quorum primus fuit Saul, sed hos tantum qui regnauerunt dum ipse Esau uiueret.

uers. 32. Balaach [a 1Kb] filius Beor. Non est hic Balaach qui in libro Numerorum legitur mercede conduxisse Balaam ariolum. Ille enim rex fuit Edom,  iste uero rex fuit in Seir, et ille filius fuit Sephor, iste filius Beor.

uers. 33. Iobab. Hunc quidam putant esse Iob, sed melius de eius stirpe fuisse creditur, sicut supra dictum est.



CAPUT XXXuII.

uers. 2. Accusauit fratres suos apud patrem crimine pessimo. Putant quidam quod accusauerit eos quia cum pecoribus commiscebantur. Sic Alwinus in Questionibus suis. Alii dicunt quod Ruben pro concubina patris solum accusauerit. Quod si ita est, per synecdochen, id est a toto partem debemus accipere.  Non enim omnes fratres accusauit, sed unum solum.

uers. 3. Tunicam polymitam. Id est glutinatam, uel orbiculatam, pulchra uarietate distinctam. Alia translatio habet, fecit tunicam talarem, que Grece poderis dicitur. Symmachus uero tunicatam, id est manibus artificis miro decore uariatam uel manicatam, id est manicas habentem. Illo enim tempore maxime colobiis utebantur, id est uestibus sine manicis. Historia Ioseph ad litteram patet, nunc mysterium inuestigemus. Ioseph allegorice Christum significat iuxta humanitatem. Iacob diligebat Ioseph plus ceteris fratribus: et Deus Pater singulariter amabat Christum filium suum pre omnibus Iudeis, qui erant fratres eius secundum carnis susceptionem. Fecit ei tunicam polymitam, id est multitudine credentium  ex omnibus circumdedit illum, dicens per prophetam: His omnibus uelut ornamento uestieris .---Oderant enim eum fratres sui. Et Iudei uidentes Christum per signa et miracula Dei Filium declarari, inuidebant ei, et sepe in dolo et per insidias cum eo loquebantur. Quod uero dicit per somnium manipulum suum stare, et fratrum manipulos suum manipulum adorare, significat quia post resurrectionem ab omnibus credentibus cum fructu bonorum operum adorandus erat. Ipse est enim granum frumenti, quod per mortem seminatum germinauit per resurrectionem, et sic manipulos fidei et bonorum operum protulit per uniuersum mundum. Quod uero aliud narrans somnium dixit se sole et luna et stellis undecim adoratum, queri potest  ad litteram ubi uel quando adoratus inueniatur a patre, qui per solem, et a matre, que per lunam designabatur. Neque enim Iacob, quando in Aegyptum descendit, eum legitur adorasse. Mater uero eius in Bethlehem defuncta fuerat. Ergo quia hoc ad litteram stare non potest, recurramus ad allegoriam. Hec enim uisio manifeste prophetica fuit de Christo, quem sol, luna, stelle et omnis adorat creatura. Mystice etiam sol, id est excellentia et claritas sanctorum, illum adorat; luna, id est Ecclesia; stelle, id est singuli quique fidelium, illum uenerantur sicut Deum.

uers. 13 et seqq. Missus est Ioseph a patre suo, ut quid agerent fratres uel greges eorum agnosceret.  Missus est et Dei Filius a Deo Patre in mundum, ut homines quos sibi destinauerat, quasi oues ad fidem colligeret, et ad eterna pascua dirigeret.

uers. 19. Inuenit eos in Dothaim. Dothaim defectio interpretatur. Et reuera in magna defectione erant qui de fratricidio cogitabant.

uers. 24. Ioseph a fratribus in cisternam missus est talari tunica spoliatus. Et Christus carnis tunica per mortem deposita descendit ad infernum. Tunica autem talaris moraliter significat opus bonum cum consummatione. Nam et in sacrificio Dei cauda hostie iubebatur offerri . In cauda est  finis corporis. Et caude hostia offertur, quando uirtus inchoata ad perfectionem deducitur.

uers. 25. Portantes stacten in Aegyptum. Stacte gutta myrrhe arboris, quamuis et ipsa myrrha uocetur. Extractio Ioseph de cisterna resurrectionem significat Christi.

uers. 27. uenditus est Ioseph Ismelis negotiatoribus consilio Iude patriarche. uenditus est Christus consilio Iude Scarioth, et post a gentibus pretio fidei [a 1Kb] . In LXX habetur, aureis. Sed melius in Hebraica ueritate habetur XX argenteis. Neque enim seruus pretiosioris metalli pretio uendi debuit quo Dominus. Sed hoc iuxta litteram. Querendum est quid sit quod superius dicit: uiderunt uiatores Ismelitas uenire; et hic dicit, uendiderunt eum Madianitis.  Ismel fuit de Agar, Madian de Cetura. Ergo uera est opinio Hebreorum, qui dicunt Agar et Ceturam unam fuisse feminam. Potest et hoc dici, quia superius legimus quod Abraham filiis concubinarum dederit munera, et separauerit eos a filio Isaac ad orientem: tunc hi duo, Ismel uidelicet et Madian, simul habitare ceperunt et unam gentem fecerunt.

uers. 31. Tulerunt tunicam eius. Tunica Ioseph caro est Christi, quam de uirgine sumpsit et uariis uirtutum figuris decorauit. Hanc in sanguine hedi tinxerunt, quando inuidiam peccati ei facere uoluerunt, accusantes eum apud presidem quasi seditiosum et commouentem populum.

uers 32, 33. Hanc inuenimus, usque, fera pessima  deuorauit eum. Planctus iste Iacob propheticus plus dolet de Iudeorum perditione quam de filii sui Ioseph, ut putabat, morte. Fera autem pessima populus erat Iudeorum, de quibus olim Psalmista: Filii hominum, dentes eorum arma et sagitte .

uers. 35. Lugens in infernum. Hinc beatus Augustinus querit utrum soli mali ad infernum descendant, an mali simul et boni. Aut forte perturbati animi uerba sunt. Sed credibile est fuisse apud infernum quedam loca secretiora et minus penalia ante passionem Domini, ad que etiam sancti descendebant, quia nullus paradisum ingredi poterat, nullus portam regni celestis intrare, donec Christus rhompheam igneam amoueret.

uers. 36. Putiphari eunucho. Hunc alia translatio  non magistrum militie, sed archimagirum. id est principem coquorum appellat, qui etiam sacerdos Heliopolis fuisse dicitur. Ubi queri potest quomodo uxorem habens sacerdos esse potuerit. Nam gerophante Aegyptiorum non nisi casti et ab uxoribus alieni esse poterant. Tradunt Iudei Ioseph pulcherrimum fuisse, et ob hoc ad turpe ministerium emptum, sed Deus eius uirilia arefecit, ne castum puerum corrumpere posset. Tunc factus est sacerdos Heliopolis, qui antea laicalis erat.



CAPUT XXXuIII.

uers. 3-10. uocauit nomen eius Her. Rursus concepto  fetu appellauit nomen eius Onan. et cetera usque, occidit eum Dominus, quia rem detestabilem faceret. Iudas hoc loco typus est regie stirpis, que de Iuda descendit. Duo filii Iude duo genera significant malorum hominum, nocentium uidelicet, qui significantur per Her, de quo dicitur: Fuit Her nequam coram Domino, et ab eo occisus est. Unde et Her pellis uel pelliceus interpretatur. Pellis enim peccata significat: et primi parentes nostri post peccatum tunicas pelliceas leguntur habuisse. Aliud genus est malorum hominum prestare nolentium, id est benefacere, quos significat Onan. Interpretatur enim meror eorum, subauditur, quibus beneficium prestare non uult; de quo dicitur, quia semen fundebat in terram nolens nasci filios fratri suo  mortuo. Et hos ergo qui male faciunt, et illos qui prestare nolunt, ultio diuina condemnat.

Tertium quoque peperit. Tertius, qui sine uxore erat, et Sela uocatur, illud significat tempus, quando Iudei sine rege, sine sacerdote, sine sacrificio erant. Unde et Sela diuisio eius interpretatur.

uers. 14. Theristrum genus est uestimenti, quo Palestini et maxime Arabice mulieres utuntur. Dicitur autem theristrum, eo quod in theri, id est in estate, illo uelamine utuntur. Discimus autem ex hoc loco illo etiam tempore alia fuisse uestimenta uiduarum, et alia meretricum.

uers. 23. Habeat sibi, certe mendacii nos arguere non potuit. In facto Iude non iustitia, sed fides apparet.  Si enim iustus fuisset, castitatem seruasset. Fides autem in hoc fuit, quia hedum, quem promiserat, remisit. Mystice Iudas hoc loco personam gerit Christi. Thamar, que amaritudo uel commutata interpretatur, typus est Ecclesie, que in amaritudine idololatrie uersabatur. Sed uenit ad eam Iudas, requisiuit cum pastore suo Odollamita, qui Hiras uocabatur. Hiras autem interpretatur fratris mei uisio, Ioannem Baptistam designans, quem Christus ante se preconem premisit. Erat Odollamita, qui interpretatur testimonium, quia Domino testimonium in aqua Iordanis perhibuit. uenit Iudas ad tondendas oues. uenit Christus ad homines, ut eos uelleribus et sordibus peccatorum exoneraret. Tunc Thamar uidit, id est misertus est Ecclesie,  et mutato nomine et habitu fecit eam de Synagoga Ecclesiam, de meretrice sponsam. Quod autem non cognouit eam, hoc est quod ipse per Psalmistam dicit: Populus quem non cognoui, seruiuit mihi . Dedit ei pro arrhabone annulum, baculum, armillam, pignus uidelicet uocationis, iustificationis et glorificationis, sicut Apostolus dicit: Quos uocauit, hos iustificauit; et quos iustificauit, illos et glorificauit .

uers. 26. Iustior me est. Quia non tradidi eam Sela filio meo. Alia translatio dicit, Iustificata est ex me, id est mei comparatione. Non enim fecit hoc  desiderio uage libidinis, sed amore generande prolis.

uers. 29. Quare diuisa est propter te maceria? Maceriam uocat membranulam secundarum. Phares autem interpretatur diuisio, a quo Pharisei.

uers. 30. Zara interpretatur Oriens, uel quia prior egredi debuit, uel quia ex illius familia multi iusti et sapientes exorti sunt. Allegorice per hos duos filios Iude duo populi figurantur; per Zaram, qui primus manum eduxit, Iudaicus populus designatur, qui quasi manum prebuit, quando se preparatum ad Dei mandata implenda ostendit. Cui obstetrix coccinum ligare uoluit, id est fide Dominice passionis et crucis illum insignire. Coccinum uero, quod sanguinis habet colorem, Christi indicat passionem. Sed ille manum  cruentatam sanguine prophetarum et ipsius Domini retraxit, quia fidem passionis eius recipere noluit. Illo tardante, iunior egressus est frater, hoc est, populus gentilis credendo in Christum ad obediendum preceptis eius se preparauit.



CAPUT XXXIX.

uers. 6. Erat autem Ioseph pulchra facie. Ioseph diximus Christum significare, cuius pulchritudo omnem superexcellit formositatem, de qua Psalmista: Speciosus forma pre filiis hominum . Et Apostolus: In quem de iderant angeli prospicere . Ipse reuera prospere in omnibus agit, et omnia in manu illius diriguntur.

uers. 7-20. Post multos itaque dies iniecit domina oculos suos in Ioseph. Mulier hec typum tenet Synagoge,  que habebat uirum, legem uidelicet ipsam, qua regebatur et docebatur. Hec Christum in homine apparentem uoluit lenocinando decipere: quia Synagoga uolebat eius legem [a 1Kb] carnaliter obseruare, Sabbatum et omnia que illi in figura data fuerant, iuxta litteram implere. Cui cum Christus nollet obtemperare, pallium ei reiecit, quia tegmen littere legalis illi dimisit. Unde, sicut Apostolus dicit, usque hodie, dum legitur Moyses, uelamen positum est super cor eius . Sicque illam plebem dimisit Dominus dicens: Relinquetur uobis domus uestra deserta , et ad gentes transiit cum spiritali Scripturarum intellectu. Accusauit eum mulier, in argumentum marito pallium ostendens, quia Synagoga  Christum accusabat legis destructorem, et quia se Deum dicebat, equalem se faciens Deo. Mittitur Ioseph in carcerem: Christus descendit ad infernum. Educitur Ioseph de carcere: Christus surgit a morte. Sed qui solus missus fuerat in carcerem, non solus eductus est. Nam principem, qui calicem porrigebat, eduxit et in pristinum gradum restituit. Sic et Christus resurgens suos de inferni carcere liberauit.



CAPUT XL.

uers. 1. Pincerna. Minister uini, qui calicem regi  porrigebat uel propinabat. Hoc ministerium non uile fuisse apud antiquos ostendunt fabule petarum, in quibus refertur quod Iupiter amasium suum Ganymedem pincernam deorum constituerit.

uers. 17. Et in uno canistro, quod erat excelsius, portare me omnes cibos, qui fiunt arte pistoria. In Greco habetur, portare me chondriton [b 1Kb] , id est panem cibarium. Sed hoc non conuenit Pharaoni, ut cibario pane uesceretur. Potuit tamen fieri, ut beatus Augustinus dicit [c 1Kb] , ut canistra uideretur habere deorsum panes cibarios, supra quos erant omnia, que fiunt arte pistoria. Mystice hi duo uiri duo sunt populi, qui ambo grauiter peccauerunt, ut Apostolus dicit: Non est distinctio Iudei et Greci,  Omnes peccauerunt et egent gloria Dei . Sed apparente uero Ioseph, alter, id est Iudaicus, non credendo in ligno crucis damnatus est, in ligno preuaricationis.

uers. 20. Tertia autem dies, qua uel ille restitutus uel ille suspensus est, Dominicam significat resurrectionem, que tertia die facta est.



CAPUT XLI.

uers. 1. Post duos annos Pharao uidit somnium, etc. Septem anni ubertatis, que per septem boues pingues, et per totidem spicas plenas atque formosas designantur, mystice significant plenitudinem septiformis gratie Spiritus sancti, que primis temporibus in apostolis et ceteris credentibus manifestabantur. Sterilitas autem septem annorum sequentium,  que per septem boues macilentos et per totidem spicas tenues et uredine percussas ostensa est, tempus illud significat, quo in fine seculi refrigescente caritate et abundante iniquitate erit fames uerbi Dei, quam Dominus per prophetam predixit: Mittam, inquiens, famem in terram, non famem panis, neque sitim aque, sed audiendi uerbi Dei .

uers. 14. Protinus eductum de carcere totonderunt. Eductio Ioseph de carcere resurrectio est Christi, per quam omnem mortalitatem et infirmitatem quasi capillorum excrementa proiecit, et uestem immortalitatis ac iucunditatis accepit.

uers. 42. Tulit annulum de manu sua. Annulus in manu Ioseph pontificatum fidei designat, qui in manu,  hoc est in potestate Christi constitutus est. Factus est enim sacerdos secundum ordinem Melchisedech. Stola byssina significat sanctam carnem eius, que de terra uirginee carnis exorta est, et sicut byssus diuersis passionibus macerata peruenit ad candorem immortalitatis et glorie sempiterne. Et torquem auream collo circumposuit. Torques aurea, qua collum Ioseph ornabatur, sapientiam designat celestem, que sicut circulus nec initium habet nec finem. Potest etiam per torquem auream bona uoluntas et bonorum simplicitas accipi.

 uers. 43. Fecitque ascendere currum. Ioseph currum ascendit: quia Christus diuinis muneribus decoratus ad celos rediit. Clamante precone. Preco, qui gloriam eius annuntiabat, est Ioannes Baptista, qui primum eius aduentum nuntiauit, siue tuba angelica, que eum ad iudicium uenientem preueniet.

uers. 45. uocauit eum saluatorem mundi lingua Aegyptiaca. Id est Phontophones. Alia editio dicit, uocauit eum patrem tenerum: patrem, propter sapientiam; tenerum, propterea quia adolescens erat.

uers. 46. Triginta autem annorum. Hec etas perfecta est in homine, in qua et Dauid rex constitutus est, et Ezechiel exorsus est prophetare. Ipse quoque Dominus omnium in hac etate baptizatus cepit predicare. Stetit ante Pharaonem. Quia mundo  se presentauit predicando et miracula faciendo.

uers. 51, 52. Manasses interpretatur obliuio: Ephraim crescens uel frugifer.

uers. 56. Aperuit Ioseph horrea et uendebat Aegyptiis frumenta. Et Christus in toto orbe horrea diuini uerbi aperuit, eisque uendidit frumenta diuinorum eloquiorum, accipiens inde salutis illorum pretium.



CAPUT XLII-XLIII.

uers. 1. Dixit Iacob filiis suis: Descendite in Aegyptum. Iacob tenet hic figuram Dei Patris. Frumentum Christus est, qui se grano frumenti comparauit. Mittit Iacob pro frumento in Aegyptum et Deus Pater de Aegypto mundi huius reuocauit Filium dicens: Ex Aegypto uocaui Filium meum . Decem maiores fratres qui missi sunt, perfectiores designant ex plebe Iudaica,  qui legis Decalogum spiritaliter nouerant adimplere.

uers. 7. Quasi ad alienos durius loquebatur. Non est deputandum crudelitati quod sic fratres afflixit, uel quod mutuam cognitionem diu distulit, quia hoc fecit uolens experiri utrum a malitia cessassent qua eum uendiderant, et an tales existerent erga fratrem suum qualem erga se eos fuisse nouerat, quem in exteris regionibus uendiderant.

uers. 9. Recordatus est somniorum que aliquando uiderat. Quod uidelicet sol et luna et stelle illum adorarent. Et reuera Christum adorat omnis creatura, et spiritaliter adorat eum sanctorum perfectio, Ecclesie splendor, et omnis electorum multitudo, iuuenes et uirgines, senes cum iunioribus.

uers. 24. Auertitque se parumper et fleuit. Iure Ioseph  Christum significat, qui tot uirtutibus refulget; castitate, qua amantis domine improbitatem pro nichilo duxit; sapientia, qua secreta somniorum dissoluebat et futura predicebat. Erat etiam seuerus in corrigendis fratribus, pius in fouendis, quorum iniurias non solum non ulciscebatur, uerum etiam pro illis flebat.

uers. 8, 9. Iudas quoque dixit: Mitte puerum mecum, usque, reus ero peccati in patrem meum omni tempore. Consideremus uerba Ruben, que superius posita sunt. Ait enim: Duos filios meos interfice, si non reduxero eum tibi. Et tamen cum tam magnam rem, mortem uidelicet filiorum, proposuerit,  non obtinuit quod uolebat. Consideremus et uerba Iude, quibus se pro puero obligauit: Si non reduxero, inquit, eum tibi, reus ero peccati omni tempore, et impetrauit quod uolebat. Eius enim cure Beniamin commissus est. uideamus ergo ne plus sit reum esse peccati quam corporaliter aliquem occidi.

uers. 11. Modicum resine. Resinam gummi dicimus, quo nomine generaliter omnes arbores uocantur; sed hic intelligitur species que sic proprio nomine dicitur Stiracis [a 1Kb] . Stiracis genus est resine. Pro stirace LXX thymiama posuerunt, quod Hebraice dicitur NECHOTA. Stacte gutta myrrhe arboris. Terebinthus arbor, cuius resina similiter uocatur

uers. 23. Nam pecuniam, quam dedisti mihi, probatam ego habeo. Non est mendacium quod dicit se  pecuniam habere, quam illi inuenerant in saccorum summitate. uir enim sapiens erat, utpote sapientis domini dispensator, et ideo non de argenti dixit pecunia, sed de ea, que semper datur et non minuitur. Unde probatam dixit secundum quod Psalmista ait: eloquia Domini, eloquia casta, argentum igne examinatum .

uers. 32. Seorsum Ioseph, et seorsum fratribus. Quasi extraneis. Aegyptiis, quasi indigenis, seorsum.

uers. 34. Maior pars uenit Beniamin. Beniamin diximus Paulum apostolum significare, cui maior pars obuenit, quia plus ceteris in predicatione laborauit, et ab Ierusalem usque in Illyricum repleuit Euangelium Christi.



CAPUT XLIu

 uers. 2. Pone scyphum meum in ore sacci iunioris. Allegorice per Beniamin, ut sepe diximus, Paulus apostolus designatur, qui iunior uel minimus dicitur, quia necdum uirum agebat in Christo, et in Actibus apostolorum  adolescens dicitur. Ipse quoque de se dicit: Ego sum minimus apostolorum, qui non sum dignus uocari apostolus quoniam persecutus sum Ecclesiam Dei . Scyphus argenteus, splendor diuinorum eloquiorum, que specialiter Paulo commissa sunt. Maius enim scientie donum ceteris habuit, iuxta quod beatus Petrus testimonium perhibet dicens: Sicut frater noster Paulus secundum datam sibi scientiam [b 1Kb] scripsit nobis. Habebat scyphum argenteum, id est diuinam scientiam: sed  latebat intra saccum, hoc est intra legalis littere utilitatem [c 1Kb] . Sed uenit dispensator, disrupit saccum; uenit Ananias missus a Christo, dissoluit legalis littere grossitudinem, id est cecitatem. Mox scyphus resplenduit quia Paulus continuo fiducialiter in synagogis agere cepit predicans Christum, et occidentem legis litteram ad spiritalem transferens intellectum.

uers 13. Reuersus in oppidum. Iuxta litteram non crudelitate fratres uexabat, sed peccatum uenditionis quod in eo commiserant, purgabat: simul etiam ut experiretur si tales essent erga fratrem suum quales erga se exstiterant.



CAPUT XLu.


uers. 17. Onerantes iumenta, etc. Hoc loco Pharao typum tenet populi gentilis, qui gauisurus est de conuersione Iudeorum in fine seculi, eisque promittet copias diuinarum Scripturarum, et medullam terre, hoc est suauitatem spiritalis intelligentie.

uers. 21. Feceruntque filii Isrel ut eis fuerat imperatum. Fratres Ioseph apostoli sunt, fratres Christi, Petrus et Paulus et ceteri.

uers. 22. Beniamin dedit trecentos argenteos. Hoc est, fidem sancte Trinitatis et crucis Christi predicanda mysteria. Nam tau littera, que figuram crucis habet, CCC designat numeros. Et Paulus apostolus se dicit: Nihil me iudicaui scire inter uos nisi Christum Iesum et hunc crucifixum .  Dilecto quoque discipulo mandat: Noli erubescere crucem Christi neque me uinctum eius . Accepit et quinque stolas optimas, hoc est sapientiam et moderationem quinque sensuum, que omnia ampliora in Paulo quam in ceteris fuere. Ceteri fratres binas stolas acceperunt, ut uidelicet Christum Deum et hominem predicarent, Deique et proximi dilectionem tenendam predicarent.

uers. 23. Asini, qui panem et triticum in itinere portabant, gentiles ad Christum conuersos designant, qui prius stulti et ignobiles fuerunt, sed ad Christum conuersi pabulum uerbi Dei portabant.

uers. 27. Reuixit spiritus eius. Hoc loco Iacob typum tenet Isrelitice plebis, que per infidelitatem quodam senio tabescebat, et iam quasi mortua erat,  sed audita apostolorum predicatione, quos designant filii eiusdem Iacob, uisis etiam miraculis et carismatibus diuine [potentie], que Christus, eiusdem plebis filius secundum carnem, fecerat, reuixit, eique se occurrendum preparauit.



CAPUT XLuI.

uers. 7. Filie et cuncta simul progenies. Quod dicit plurali numero, filie, a toto partem debemus accipere. Unam tantum filiam Dinam habuerat.

uers. 26. Omnes anime que ingresse sunt in Aegyptum fuerunt septuaginta. Hec est Hebraica ueritas. Nam quod in LXX legitur: Omnes anime fuerunt septuaginta quinque, supputatis Iacob filiis aperte ostenditur non conuenire. Illi enim qui cum  Iacob Aegyptum intrauerunt, sexaginta sex fuerunt, quibus si addam ipsum Ioseph et filios eius, quos in Aegypto genuerat, fuerunt sexaginta nouem. His etiam adde ipsum Iacob, patrem omnium, fiunt septuaginta. Quod in Actibus apostolorum Lucas dicit: Descendit Iacob in Aegyptum in animabus septuaginta quinque , similis error est. Sed quia tunc LXX maioris auctoritatis erant quam Hebraica ueritas, et ab omnibus Ecclesiis legebantur, ideo sanctus Lucas septuaginta quinque posuit. Omnes anime que egresse sunt de femore Iacob. Hoc quidam heretici ad suum errorem traxerunt dicentes animas sicut et corpora ex patris seminario  nasci. Sed aliter ueritas se habet. Deus enim de nichilo creat animas, non de corporibus, neque de aliis animabus, easque quando et quomodo uult, corporibus tribuit. Ergo quod dicit: Anime que egresse sunt de femore Iacob, per animas totum hominem debemus accipere, a maiore uidelicet parte, sicut et aliquando ab inferiori parte totus homo accipitur, iuxta quod Ioannes dicit: uerbum caro factum est , per carnem totum hominem designans.

uers. 28. Misit Iudam ante se ad Ioseph. Premittitur Iudas, qui confessio interpretatur, ad Ioseph, id est ad Christum, quia confessio precedit gratiam fidei. Post confessionem ipse Ioseph occurrit, quia Christi misericordia subsequitur.

 uers. 34. uiri pastores sumus, et patres nostri. Hec est iusta seruitus, ut homines pecoribus dominentur, et pecora hominibus seruiant. Nam humanam seruitutem aut iniquitas aut aduersitas facit. Iniquitas quidem, sicut Ne maledicens filio suo dixit: Maledictus filius meus Chanaan, seruus erit fratribus suis. Aduersitas, sicut Ioseph, qui uenditus factus est seruus. Detestantur Aegyptii omnes pastores ouium. Iure Aegyptus mundum istum significat, in quo abundauit iniquitas. Abominantur Aegyptii pastores ouium, quia omnis iniquus odio habet iustum. In terra Gessen. Gessen dicit [a 1Kb] esse Thebaidem regionem, que a LXX Gosen uocatur.



CAPUT XLuII.

uers. 9. Dies peregrinationis mee. Nota quod sancti  uiri aduenas et peregrinos se confitentur, quia non habent hic manentem ciuitatem, sed futuram inquirunt. Ramesses pars est Thebaidis, pagus scilicet, qui nunc Arsenoginite [b 1Kb] uocatur.

uers. 12. Et alebat eos, etc. Solent querere hoc loco unde iumenta et pecora uiuerent, fame per septem annos omnem terram premente, maxime quia filii Iacob dixerunt superius non esse sibi pabula in terra Chanaan, eo quod nulle ibi essent pluuie. Sed sciendum Nilum in Aegypto maximas facere paludes, in quibus abundans herba nascitur iumentis et pabula pecoribus tanto fertiliora quanto siccior fuerit Nilus. In his ergo locis alebantur iumenta et cetera animalia, que plurima erant in Aegypto.

 uers. 19. Eme nos in seruitutem regiam. Allegorice omnis Aegyptus seruus est, et eo amplius, quo se sponte tradit. Nam filii Isrel et ipsi serui fuerant in Aegypto, sed non sponte. Aegyptii uero spontaneam subierunt seruitutem, eos utique designantes qui Deum a sua mente excludentes, tradunt se seruire immunditie et iniquitati ad iniquitatem.

uers. 22. Preter terram sacerdotum, que a rege tradita fuerat eis. Terra sacerdotum sancta est Ecclesia, in qua sunt ueri sacerdotes, qui ueram habent libertatem, et nullam spiritalis famis patiuntur penuriam, quia a rege Christo pabulo diuini uerbi aluntur.

uers. 23. Accipite semina et serite agros. Et Ioseph  noster, id est Christus, hortatur fideles ut semina euangelice predicationis accipiant et serant agros, id est corda auditorum, ut inde fructus bonorum operum recipere possint.

uers. 24. Quintam regi dabitis. Quinta pars, que regibus persoluebatur, quinque sensuum custodiam designat, que Christo consecranda est. Nam et in lege precipitur omne primogenitum masculini sexus quinque siclis argenti debere redimi.  Quod uero quatuor partes permittebantur habere, hoc designat quod unusquisque in laicali conuersatione, hoc est actuali, secundum suum propositum uel facultatem permittitur uiuere.

uers. 29. Pone manum tuam sub femore meo, et iura mihi per Deum celi, ut non accipias uxorem  de filiabus Chanaan. Ostendit se Iacob filium sancti Abrahe non carne tantum, sed moribus. Ille enim adiurauit seruum suum dicens: Pone manum tuam sub femore meo, iura mihi per Deum celi, ut non accipias uxorem de filiabus Chanaan. Hic similiter adiurat filium Ioseph, ut non sepeliat eum in Aegypto. Uterque enim incarnationem Christi et preuidebat et fideliter credebat uenturam. Queri autem potest cur sancti patriarche tantum curam habuerint sepeliendorum corporum, cum scirent cadauera et in sarcophagis sepulta et sub nudo celo equaliter posse putrescere. Nam et peta dicit:

Celo tegitur, qui non habet urnam.
Sed hoc faciebant, non quo curam habebant ipsorum cadauerum, que quoquomodo in terram reditura  erant, sed ut memoriam sui aliis relinquerent, sicque eos ad se imitandum prouocarent. Nam et Dominus ad Iob loquitur: Restituetur sicut lutum signaculum, et stabit sicut uestimentum plicatum . Signaculum, id est homo ad imaginem Dei factus, ut lutum per mortem restituitur, non tamen temere aut negligenter proiicitur, sed sicut uestimentum plicatum tuto loco reponitur, ut rursum per resurrectionem reinduatur.

uers. 31. Adorauit Isrel Deum, conuersus ad lectuli caput. Augustinus: Quod habent quidam Latini codices: Et adorauit super caput uirge eius, uel in capite, fallit eos Grecum uerbum, quod eisdem litteris scriptum est, siue sue, siue eius, sed accentu dispares sunt, et ab eis qui ista nouerunt, in codicibus  non contemnuntur: ualent enim ad magnam discretionem. Ac per hoc queritur quid sit quod dictum est. Nam facile intelligeretur senem adorare fastigium uirge sue, quam sic ferebat, ut super eam caput inclinando adoraret Deum. Sed quod dicit eius, aliter sese refert; quia post iuramentum filii sui, ipsi filio uirga sumpta iterum innisus eidem adorauit cacumen eius uel illius. Sanctus uir et Deo deditus senectute grauatus ita lectum in quo iacebat compositum habebat, ut capite ad orientem uerso mox si uellet, absque difficultate ad orandum se uertere posset.



CAPUT XLuIII.


uers. 5. Sicut Ruben et Simeon reputabantur mihi. Id est, suas per se tribus facient, ut iam non dicatur tribus Ioseph, sed tribus Ephraim et Manasse. Sicut Simeon et Ruben suas tribus singulas facient, sic Ephraim et Manasse due tribus erunt, et sic tredecim tribus perficientur, Ioseph tribu in duas partes diuisa.

uers. 14. Commutans manus Ioseph duos filios patri adduxit. Ut eis benediceret. Primogenitum suum Manassen posuit ad dextram patris; iuniorem uero, id est Ephraim, ad sinistram. Ille afflatus spiritu prophetico, preuidens que uentura erant, posuit dexteram manum super caput iunioris Ephraim, sinistram uero super caput Manasse, qui maior natu  erat, manibus in modum crucis in transuersum commutatis: quia illum uidebat multiplicandum, et Ieroboam regem ex tribu Ephraim futurum. Mystice per hos duos filios Ioseph duo populi signantur. Per Manassen, qui obliuio interpretatur, accipitur Iudaicus populus, qui oblitus est Domini creatoris sui. Per Ephraim, qui frugifer uel fecunditas interpretatur, gentilis populus figuratur, qui credendo in Christum fidei et bonorum operum fructum Domino obtulit, et spirituali fecunditate multiplicatus est. Hic licet posterior Dei cognitionem perceperit, constitutus est tamen ante Manassen: quia quam gratiam [a 1Kb] habuerunt Iudei et sacramenta Scripturarum atque omnem dignitatem diuine legis, Iudeis reprobatis, accepit.

 uers. 21. Reducetque uos ad terram patrum uestrorum. Magno desiderio patriarcha Iacob tenebatur, cupiens in ea terra sepeliri, ubi passurum Christum nouerat et redimendum genus humanum. Denique, ut ferunt periti sanctorum locorum, ab eo loco qui Abramium dicitur, ubi Abraham et Isaac sepulti sunt, usque ad locum Dominice passionis, triginta fere millia passuum habentur, ut ipso quoque numero qui in T littera continetur, mysterium Dominice passionis ostendatur.

uers. 22. Extra fratres tuos. Id est, extra sortem quam cum ceteris fratribus in diuisionibus possessionum accepturus est. Quod autem dicit, quam tuli de manu Amorrhei in gladio et arcu meo, gladium et arcum appellat iustitiam suam, per quam, peracta  cede Sichimitarum, a gentibus circumpositis Deo se protegente eripi potuit. Alia translatio dicit, quam tuli in fortitudine mea. Fortitudinem appellat pecuniam uel diuitias quas possidebat, quas suo sudore uel labore acquisierat.



CAPUT XLIX.

uers. 1. Diebus nouissimis. Hoc dicendo ostendit se prophetice locuturum. Licet enim hec uerba, quibus filiis benedixit, ad diuisionem possessionis quam acceperunt in terra Chanaan, pertineant, specialiter tamen ad Christum, qui nouissimo seculi tempore incarnatus est, referenda sunt.

 uers. 3, 4. Ruben primogenitus meus, tu fortitudo mea et principium doloris mei. Quod dicit, principium doloris mei, iuxta litteram hoc designat, quia omnis primogenitus principium est doloris, dum pro eo paterna primum et materna uiscera concutiuntur. Est autem sensus horum uerborum: O Ruben, qui primogenitus meus fuisti, cui omnia primogenita et dignitas sacerdotalis ac regia debebantur, qui prior fuisti in donis et maior in imperio, tamen perdidisti hec omnia, quia effusus es sicut aqua impetu mali desiderii. Ergo non crescas, siue non multipliceris et augearis. Quo sensu et Moyses benedicens eum dicit: uiuat Ruben et non moriatur et sit paruus in numero, et non crescas, uel ut iteres scelus tuum. Hec iuxta litteram. Allegorice, Ruben populum Iudeorum  significat, de quo dictum est: Filius primogenitus meus Isrel. Hic fortitudo dicitur, quia Scripturarum mysteria intellexit. Principium quoque doloris Dei fuit, quia postquam se Deo seruiturum promisit, frequenter eum ad iracundiam prouocauit murmurando et eius beneficia fastidiendo. Fuit etiam prior in donis, quia illi tradita sunt fidelia sacramenta; et maior in imperio, quia quandiu Deo seruiuit, multis gentibus fideliter imperauit. Sed effusus est sicut aqua, id est, omnia hec uelocissime amisit, sicut aqua uelociter effunditur cum in uase contineri non potest. Et quare hoc? Quia ascendisti, inquit, cubile patris tui. Cubile Dei Patris Christus est secundum humanitatem, in quo requiescit plenitudo diuinitatis. Hoc cubile plebs nefanda ascendit,  quando contra Christum insurrexit et ita eum ad mortem expetiuit. Stratum quoque Dei maculauit, quando Christum peccatorem, Samaritanum et demonium habere dicebat. Unde meruit audire: Non crescas, sed potius minuaris, et per omnes gentes minuaris.

uers. 5. Simeon et Leui, uasa iniquitatis bellantia. Hi duo fratres Dine fuerunt, qui ob stuprum sororis seuiendo federatam ciuitatem subuerterunt cesis habitatoribus. Hos uocat uasa iniquitatis bellantia, id est instrumenta iniquitatis. In consilio eorum non ueniet anima mea. His uerbis ostendit non esse sue uoluntatis ut Hemor et Sichem innocentes cum ceteris occiderentur. Non sit anima, id est uoluntas et consilium.

 uers. 6, 7. Occiderunt uirum. Id est Hemor et Sichem. Suffoderunt murum, hospite ciuitatis. Quod autem dicit, diuidam eos in Iacob, et disperdam in Isrel, significat quia tribus Leui non habuit possessionem cum aliis tribubus, sed paruas urbes inter alias tribus ad habitandum accepit. De Simeone quoque legitur quod nullum possessionis proprie funiculum habuerit, sed de possessione Iude aliquid acceperit. Mystice Simeon et Leui principes Iudeorum designant, qui contra Christum bellabant facibus inuidie succensi. Unde merito uasa iniquitatis appellantur, quia sicut uasa liquore implentur, sic  scribe et sacerdotes Iudeorum dolo et malitia pleni erant. Preuidens ergo patriarcha illorum malitiam, orat ut in consilio eorum, quod contra Christum fecerunt, non ueniat anima mea, id est uoluntas eius. Occiderunt uirum, id est Christum; Suffoderunt murum, id est, corpus eius clauis confixerunt et lancea aperuerunt. Murum enim fortissimum appellat corpus Christi, quod in utero uirginis quadraginta et sex diebus edificatum est, sicut templum Domini quadraginta et sex annis edificatum uel constructum est. Diuidam eos in Iacob, et disperdam in Isrel. Non uno sensu diuisio et dispersio accipienda sunt. Diuisio enim in bono, dispersio autem accipitur in malum. Eos enim qui ex illo populo crediderunt, diuisit Deus ab infidelibus, et corpori  Ecclesie coniunxit. Illos autem qui in infidelitate permanserunt, disperdidit per uniuersas gentes.

uers. 8. Iuda, te laudabunt fratres tui, et reliqua usque, adorabunt te filii patris tui. Sub nomine Iude hec benedictio de Dauid accipitur, qui de eadem tribu fuit rex potentissimus. Quem laudabunt fratres sui, relique uidelicet tribus. Manus eius in ceruicibus inimicorum eius erat, hoc est, uirtus et fortitudo ad humiliandam potentiam reliquarum gentium. Pene enim omnem Syriam et Palestinam et circumpositas nationes reliquas humiliauit et tributarias fecit. Unde et adorabunt eum filii patris eius, uel fratres uidelicet, uel omnis Iudeorum populus, uidentes Dominum esse cum illo. Mystice Iudas Christum significat, qui est uerus confessor,  sicut in Euangelio ad Patrem dicit: Confiteor tibi, Pater, Domine celi et terre . Hunc laudant fratres sui, omnis uidelicet iustorum multitudo, non communi laude, sed speciali et diuina, sicut Deum et Dominum suum. Eius manus est in ceruicibus inimicorum suorum. Ut eos humiliet et sue fidei colla eorum subdat. Hunc adorabunt filii patris eius. Id est sancti, quos ipse dedit esse filios Dei et fratres eius.

uers. 9. Ad predam, fili mi, ascendisti. Hec que tradita sunt tam de Dauid ad litteram, quam et de Christo spiritaliter pertinent, quem per apostrophen patriarcha alloquitur: Ad predam, fili mi, ascendisti. Christus ad predam ascendit, quia contra diabolum pugnaturus uenit, ut eos quos captiuauerat,  eriperet. Quod autem dicit, ascendisti, confidentiam et securitatem Creatoris ostendit. Ipse requiescens accubuit ut leo, quia in spe firmissima [a 1Kb] resurrectionis mortem suscepit, quam in potestate habuit. Requieuit ut catulus leonis, quia tribus diebus in sepulcro iacuit. Ferunt enim physici de catulo leonis quod natus tribus diebus dormiat, tertio tandem die magno rugitu patris excitatur. Sic et Christus tribus diebus dormiuit in sepulcro, et tandem tertia die a Deo Patre excitatus est, cuius rugitum Psalmista describit dicens: Exsurge, gloria mea, exsurge, psalterium et cithara . Et respondit  ipse: Exsurgam diluculo. Quis suscitauit eum? Nullus uidelicet nisi Pater et ipsa diuinitas qua humanitas eius plena erat.

uers. 10. Non auferetur sceptrum de Iuda et dux de femore eius, donec ueniat qui mittendus est. Patet omnibus hoc de Christo dici, ad cuius usque aduentum principes de tribu Iuda exstiterunt in populo Iudeorum. Nam Herodes, sub quo Dominus natus est, alienigena erat et proselytus. Iam enim uenerat qui mittendus erat. Et ipse erit exspectatio gentium, ut que pretioso sanguine eius redimende erant. Ligans ad uineam pullum suum, et ad uitem, o fili mi, asinam suam. Hic aperte ostenditur quod non de Iuda, sed de Christo ista dicantur. Nam cum de Iuda uideatur loqui, tamen ad ipsum Iudam conuersus  quasi de alio dicit: ligans ad uineam pullum suum. uineam chorum appellat apostolorum, qui quasi palmites de una et uera uite succreuerant, sicut ipse in Euangelio: Ego sum uitis, uos palmites. Pullus uero, gentilis populus, quem ad uineam ligauit, quando per apostolicam predicationem populum domuit, ut illorum fidem et doctrinam sequerentur. Asina uero Ecclesia est ex gentibus congregata, quondam stulta et oneribus peccatorum pregrauata [a 1Kb] , sed postquam fidem Christi recepit, uersa uice iugum diaboli proiecit et onus Christi leue suscepit. Hanc asinam ad uitem ligauit, quia Ecclesiam ex gentibus uinculis caritatis sibi coniunxit. Lauabit uino stolam suam. Stola Christi caro eius est, quam uino lauit quod de botro in cruce pendente  expressum est, quia uidelicet carnem suam sanguine passionis sue perfudit.

Pallium gentes significat, quibus Christus indutus est, iuxta quod ei per prophetam dictum est: His omnibus uelut ornamento uestieris . Pallium ergo suum lauit in sanguine uue, quia populum gentium suo redemit cruore. Hinc Ioannes: Qui dilexit nos, et lauit nos a peccatis nostris in sanguine suo .

uers. 12. Pulchriores sunt oculi eius uino. Oculi Christi apostoli sunt et euangeliste, qui nobis spiritalem scientiam infuderunt. uinum uero austeritatem legalis obseruantie designat. Oculi ergo Christi uino pulchriores sunt, quia doctrina euangelica clarior est legali traditione. Dentes uero sancti predicatores  sunt, qui sicut dentes cibos, ita infideles a sua duritia comminuunt, ut in corpus Ecclesie recipiantur. Lac uero est legalis traditio, qua Iudei tanquam paruuli nutriebantur, non ualentes recipere solidum cibum. Dentes ergo lacte candidiores sunt, quia predicatores Noui Testamenti precellunt legis doctores. Et bene candidi dicuntur, quia qui alios docent, mundi et ab omni labe peccati immunes esse debent.

uers. 16. Dan iudicabit populum suum. Hec uerba, que sub persona Dan dicuntur, quidam de Iuda proditore accipiunt, qui recte coluber et cerastes appellatur,  id est serpens cornutus propter dolos et uenena malitie. Equum uero uel equitem Christum accipiunt secundum humanitatem. Cuius ungulas coluber uel cerastes momordit, quando morti eius insidias parauit. Ut caderet ascensor eius retro, hoc est, ut Christus per mortem redigeretur in puluerem sicut ceteri homines. Quasi enim retro cadunt, quando per mortem in terram, de qua sumpti sunt, redeunt. Sed quia preuidit eum prophetico spiritu tertia die resurrecturum, ideo dixit: Salutare tuum exspectabo, Domine. Sed melius hec uerba ad Antichristum referuntur, qui de tribu Dan nasciturus est. Unde tribus Dan recte in deserto in aquilonari parte castra metata fuisse legitur, illum ostendens qui dixit: Sedebo in monte testamenti, in latere Aquilonis.  Hinc ergo Dan coluber et cerastes appellatur: coluber propter dolum, cerastes propter potentiam. Antichristus enim, quos fraude decipere non poterit, per potentiam seculi quasi cornutus serpens sibi subdere laborabit. Attendendum uero quod dicit, coluber in uia, cerastes in semita. Nullus ignorat uiam latiorem esse quam semitam. Ideo per uiam designantur lata itinera seculi gradientes, quos quasi coluber Antichristus occulte mordendo decipiet; in semita uero sancti per angustam uiam ad uitam tendentes, quos quasi cerastes per potentiam opprimet. Mordens ungulas equi. Equus hoc loco mundus accipitur, qui superbiam et ambitionem in cursu labentis temporis spumat. Ungula autem extrema pars pedis est, pes extrema pars corporis. Quia ergo  Antichristus extrema mundi tempora capere querit, ideo ungulas equi mordere dicitur. Ascensor autem huius equi est omnis qui in dignitatibus et potentia seculi gloriatur. Cerastes ergo, id est Antichristus, equi ungulas mordet, ut ascensor retro cadat: quia ad hoc extrema mundi tempora occupat, ut reprobos secum ad eternam damnationem trahat. Retro enim cadere reproborum est sicut econtra in faciem cadere electorum. In faciem cadere est de perpetratis malis erubescere, quia qui in faciem cadit, ibi cadit ubi uidet; qui uero retro, ibi cadit ubi non uidet. Et ideo retro cadere est in eterne damnationis foueam, dum ignorat, ruere. Quidam hunc locum sub persona Dan de Samson fortissimo ad litteram accipiunt, qui fuit de eadem tribu et iudicauit  Isrel multis annis. Hunc ergo comparat colubro et ceraste. Sicut enim serpentes transeuntibus insidiantur, sic Samson neminem hostium sinebat per suam transire possessionem uel malum aliquod ibi facere. Sed et si quis fretus agilitate uel fortitudine mordebat eius ungulas, hoc est, magna uirtute eum superabat, et retro illum fugere compellebat quasi equitem retro faciens cadere de equo. Quod autem dicit: Salutare tuum exspectabo, Domine, sensus talis est: Cum, inquit, uiderem Samson fortissimum tam magna facere, et Philisteos, qui tunc preerant Isrelitis, deuincere, in mandibula asini  mille uiros occidere, portas Gaze ciuitatis humeris impositas in montem deferre, leonem ueluti hedum occidere, cum hec et talia facientem uiderem, putaui eum esse Christum. Sed rursum eum uiderem eum amoribus meretricis decipi, et cum uiderem eum occisum non resurgere, intellexi non eum esse nobis repromissum Christum. Ergo tuum salutare exspectabo, id est Iesum, qui salutaris uel salus interpretatur.

uers. 13. Zabulon in littore maris habitabit. Iuxta litteram predicit patriarcha possessionem quam tribus Zabulon tenuit. Possedit enim littus maris Magni pertingens usque ad Sidonem maritimam ciuitatem. Allegorice Zabulon Ecclesiam significat, que erepta de fluctibus seculi fruitur soliditate littoris,  et est in statione nauium, quia Ecclesia dilatatur per populos gentilium, quos Sidon, que uenatio interpretatur, designat.

uers. 14. Issachar, inquit, asinus fortis. Asinum fortem uocat iuxta litteram, quia laborabat in uehendis mercibus ad mare. Accubat in terminis, uidelicet iuxta possessionem Nephthalim. Hebrei dicunt quod assidue homines illius tribus operabantur in diuine legis meditatione, et ideo asinus fortis uocatur propter assiduum studium inquirende sapientie. Issachar asinus fortis. Quia dixerat possessionem Zabulon in maritimis locis futuram, redit ad mediterranea, et predicit possessionem Issachar, quod fertilissima futura esset, et negotiationibus abundaret. Mystice Issachar populum gentilem significat,  qui quondam stultus et ignobilis pregrauabatur oneribus peccatorum. Postquam uero Christum cognouit, cepit accubare in terminis, hoc est, requiescere in spe promisse felicitatis, quam exspectat in termino, hoc est, in fine seculi. uidit enim requiem, quod esset bona, illam uidelicet, que in alia uita omnibus sanctis repromittitur. uidit terram, quod esset optima, eam, de qua Psalmista dicit: Credo uidere bona Domini in terra uiuentium ; et ideo supposuit humerum ad portandum, quia pro adeptione patrie celestis libenter omnia tolerat seculi aduersa. Factusque est tributis seruiens, quia censum fidei et bonorum actuum Christo reddit.

uers. 19. Gad accinctus preliabitur. In Deuteronomio  legimus tribum Gad cum tribu Ruben et dimidia tribu Manasse possessionem trans Iordanem accepisse, tradente sibi Moyse, ea tamen conditione ut non ante in domos suas reuerterentur donec ceteri fratres eorum possessionem acciperent. Sicque isti accincti, id est expediti ad bellum uel preparati, perrexerunt ante fratres suos. Cum ergo reuersi fuissent peracto bello, et quiete reddita inuenerunt filios suos, quos paruos in sua possessione dimiserunt, grauissimo bello impugnari a circumiectis hostibus, et tunc iterum necesse fuit eis ut se accingerent et bellum prebararent. Hoc est quod  dicit: Gad accinctus preliabitur ante eum, id est ante populum; et postquam reuersus fuerit, accingetur iterum retrorsum contra nationes. Allegorice Gad Christum significat, qui primo aduentu suo, quando occultus uenit, accinctus est ut preliaretur contra diabolum, et accingetur [a 1Kb] retrorsum in secundo aduentu suo, quando manifestus adueniet, ut iudicet mundum, et singulis secundum merita sua reddat.

uers. 20. Aser, pinguis panis eius. Hec uerba ad fertilitatem possessionis iuxta litteram pertinent. Allegorice uero Aser, qui beatus uel pinguis panis interpretatur, eumdem Christum designat, cuius panis pinguis est, id est corpus eius, quo ad eternam uitam reficimur, sicut ipse dixit: Ego sum panis uiuus,  qui de celo descendi, et do uitam huic mundo . Ipse prebet delicias regibus, id est sanctis, qui motus corporis sui bene regere nouerunt. His prebet delicias, id est suauitatem uerbi, siue etiam se ipsum, quia Aser delicie interpretatur.

uers. 21. Nephtalim ceruus emissus. Ceruus emissus uocatur propter fructus temporaneos, qui apud illos citius maturescunt; ideo ceruus emissus, id est uelox uel fugax, uocatur. Alia translatio dicit, Nephtalim ager irriguus. Significat autem aquas calidas que in illa tribu sunt. uel etiam propter lacum Genesar hoc dicit, qui apud illos est. Hebrei tradunt Tiberiadem ciuitatem in hac tribu esse, in qua sunt doctores legis. Et hoc est quod dicit, dans eloquia pulchritudinis. Mystice Nephtalim apostolos designat,  qui de tribu Nephtalim et Zabulon a Domino electi sunt, iuxta quod predictum fuerat per Isaiam: Primo tempore alleuiata est terra Zabulon et terra Nephtalim ; quia primo Dominus in his locis predicauit, et tunc alleuiata est terra eorum, sublato grauissimo iugo diaboli. Ergo Nephtalim ceruus emissus uocatur, quia apostoli uelocissime per uniuersum mundum discurrerunt, et ipsi sunt filii excussorum missi de manu Domini, uelut sagitte de manu potentis . Ipsi dant eloquia pulchritudinis, id est uerba predicationis diuine.

uers. 22. Filius accrescens Ioseph, filius accrescens. Ioseph auctus interpretatur, id est multiplicatus uirtutibus et seculi dignitate. Erat enim decorus aspectu. Unde et a principe Aegypti emptus est. Filie  discurrerunt super murum. Dicunt Hebrei quod quando Ioseph uenumducebatur per Heliopolim ciuitatem Aegypti, filie, id est puelle Aegyptiorum, discurrebant per murum ciuitatis, admirantes eius pulchritudinem. Qui qualis fuerit, ex hoc coniici potest quod femine, quarum proprie pulchritudo est, eam in Ioseph mirabantur

uers. 23. Sed exasperauerunt eum, et iurgati sunt. Propter somnia que uiderat, dicentes: Nunquid rex noster eris?---Inuiderunt illi habentes iacula. Ipsi sauciati iaculis inuidie inuiderunt illi. Unde et uendiderunt eum in Aegypto.

 uers. 24. Sedit in forti arcus eius. Id est, uirtus eius et spes eius sedit, hoc est stabilita est in forti, hoc est in Christo. Et dissoluta sunt uincula brachiorum eius per manus potentis Iacob, id est omnipotentis Dei. Inde, id est ex Iacob progenie, egressus est lapis, id est Christus; egressus est pastor, id est Christus, qui est et lapis Isrel, id est firmitas et robur omnium Deum contemplantium.

uers. 25. Benedictionibus celi desuper. Quod dicit, benedictionibus desuper et abyssi, omnium rerum copiam per hec duo significat, fertilitatem uidelicet terre, temperiem et prouentum celi, hoc est eris. Per benedictiones uberum et uulue multiplicandam designat stirpem eius maxime propter Ephraim, cuius multitudo usque in immensum aucta  est. Allegorice Ioseph Christum significat. Accrescens dicitur, quia creuit in fide gentium. Ipse est enim decorus aspectu, quia speciosus forma pre filiis hominum . Filie, que discurrerunt per murum admirantes eius pulchritudinem, anime sunt sanctorum, super soliditatem fidei constitute, que admirantur pulchritudinem Christi, et tanto eum amplius diligunt, quanto maioris fragilitatis sibi sunt conscie. Discurrunt super murum, hoc est super soliditatem fidei, uel super insuperabilem firmitatem diuinarum Scripturarum, ut ibi possint uidere pulchritudinem Christi. Sed exasperauerunt eum et iurgati sunt. Hoc de Iudeis dicitur, qui exasperauerunt Christum dicentes eum Samaritanum et demoniacum. Habentes iacula inuidie, quibus  seipsos uulnerabant. Unde et Psalmista: Dentes eorum arma et sagitte, et lingua eorum gladius acutus .---Sedit in forti arcus eius. Id est, spes uirtutis eius mansit in Deo Patre. Et dissoluta sunt uincula brachiorum eius. Quia uinctus adductus est ante presidem. uel uincula brachiorum dicit blasphemias quibus opera uirtutum eius impedire conabantur, dicentes eum in Belzebub eiicere demonia. Et hoc per manus potentis Iacob, id est per operationem omnipotentis Dei. Deus patris tui adiutor tuus. Loquitur patriarcha ad Christum secundum hoc quod homo est. Deus, inquit, patris tui, id est ille Deus quem patres tui adorauerunt, Abraham, Isaac et Iacob. Et Omnipotens benedicet tibi. Singulari uidelicet benedictione pre ceteris  sanctis. Per benedictionem celi desuper et abyssi iacentis deorsum significatur Christo omnia fuisse subiecta, angelos uidelicet in celo et homines in terra. De hac benedictione Apostolus dicit: Et exaltauit illum Deus, et donauit illi nomen, etc. .---Benedictionibus uberum dicit, id est duorum Testamentorum, quorum alterum uenturum Christum, alterum uenisse nuntiauit. His uberibus nutritur infantia Ecclesie. uel etiam benedictionibus uberum dicit beate Marie uirginis, que Christum infantem habuit, cuius incorrupta in uulua progenitus est. Unde et in Euangelio exclamans quedam mulier dixit: Beatus uenter qui te portauit, et ubera que suxisti .---Benedictiones  patris tui confortate sunt benedictionibus patrum eius. Hoc est, ille benedictiones quibus Deus Pater Filium benedixit, confortate sunt et preualuerunt omnium sanctorum Patrum benedictionibus. Nullus enim iustorum Christo exequari potuit, quia ille per naturam est Dei Filius, ceteri sancti per adoptionis gratiam. Donec ueniret desiderium collium eternorum. Colles eternos patriarchas et prophetas dicit, qui non iacent in terrenis, sed subleuantur ad celestia. Horum desiderium fuit, quo desiderabant uidere aduentum Christi. Fiant iste benedictiones in capite Ioseph. Id est, impleantur in Christo. Et in uertice Nazarei. Id est Christi, qui est uerus flos munditie, in quo primum benedictiones facte sunt, et ab hoc uertice descenderunt per omnia membra  Ecclesie usque ad oram uestimenti eius, id est usque ad nouissimum electum.

uers. 27. Beniamin lupus rapax. Hunc locum ita Hebrei edisserunt. Altare quod in templo erat Domini, in parte tribus Beniamin situm erat. Hoc ergo altare uocat lupum sanguinarium et rapacem propter hostias que ibi mane offerebantur, et igne, qui erat semper in altari, deuorabantur. Hoc est quod decit: Mane comedet predam. Quod uero sequitur: uespere diuidet spolia, ad sacerdotes pertinet, qui ea que per diem de sacrificiis altaris a populo consequebantur, uespere inter se diuidebant. Et hoc secundum illos. Nos uero de Paulo apostolo dictum accipimus, qui fuit de tribu Beniamin, et quasi lupus rapax persecutus est Ecclesiam primo tempore. Unde et in  Psalmo dicitur: Ibi Beniamin in mentis excessu . Hic ergo mane predam comedit, quando sanctos laniabat, et acceptis a principibus epistolis usque in exteras nationes sequebatur. uespere autem diuisit spolia, quando iam conuersus doctrinam Euangelii magna discretione fidelibus distribuit. Notandum autem quod cum illis fratribus qui de liberis nati erant, id est Lia et Rachele, etiam ancillarum filii benedicti sunt: in quo ostenditur non esse personarum acceptionem apud Deum, qui omnes uult saluos fieri, nec discernit gradus natiuitatis, quos una fides facit equales.

uers. 32. Appositusque est ad populum suum. Sepe hoc legitur in diuina Scriptura: Appositus est ad fratres suos, appositusque est ad populum suum. Ideo  querendum de quo populo dicatur. Nam de patribus nulla questio est, quod uidelicet cum Abraham et Isaac congregaretur. De populo autem dublum est, quia populus est multitudo. Illi uero adhuc tam parui erant, ut populus dici non possint. Intelligamus ergo hoc non de solis sanctis hominibus dictum, sed etiam de angelis, ad quorum societatem sancti de mundo transeuntes apponebantur. De hoc populo Paulus dicit: Accessistis ad montem Sion et ad Hierusalem celestem, et ad frequentiam angelorum .



CAPUT L.

uers. 3. Transierunt quadraginta dies. Hic numerus penitentie et humilitati conuenit. Unde et in Lege et in Euangelio et ab ipso Domino obseruatus est.  Septuaginta diebus. Ethnici, id est gentiles, nouem diebus flebant mortuos suos. Unde et nouendialis uocabatur nona dies, quando sepeliebatur. Nostri uero, id est Dei cultores, septem diebus exsequias mortuorum celebrant. Unde scriptum est: Luctus mortui septem dies; luctus autem fatui omne tempus uite eius . Septenarius requiem significat: unde et septima dies Sabbatum, id est requies, appellatur. Celebrant ergo septimam diem mortuorum optantes illos requiescere cum Domino a laboribus presentis seculi. Hic ergo dicit: Fleuit eum Aegyptus septuaginta diebus, qui est decuplatus septenarius. Nam septies deni septuaginta sunt. Potest et hoc dici, quia sicut tertia dies mortui agitur a fidelibus, ut anima, que triplicis nature est,  requiescat; ita septima dies celebratur, ut anima corpori reconcilietur, que carne illiciente peccauit. In septem enim tria sunt et quatuor. Et ternarius, ut dictum est, pertinet ad animam, que est irascibilis, concupiscibilis, rationalis; quaternarius ad corpus, quod quatuor constat elementis.

uers. 10. ueneruntque ad aream, que sita est trans Iordanem. Septuaginta dicunt, ad aream Adad, qui locus trans Iordanem est, et multis passuum millibus distat ab Abramio, id est a loco ubi Abraham sepultus est. Ergo pretergressi sunt locum ubi sepeliri debebat Iacob, et postea remenso Iordane redierunt ad locum duplicis spelunce. Unde queri potest quare hoc fecerint. Sed forte dicet aliquis quod timerent ne bella contra se surgerent, sicut et filii Isrel  circumducti sunt quadraginta annis per desertum, donec quadragesimo anno transmisso Iordane uenirent in terram promissionis. Sed causa maioris  significantie hoc factum esse sciamus. In hoc enim loco qui area Adad dicitur, postea multitudo filiorum Isrel murmurans contra Dominum igne diuino consumpta est. Hoc ergo presignabat luctus ille uehemens, quo non tantum mors Iacob, quantum ruina illius populi que ibi futura erat, deflebatur.

uers. 21. Locutus est fratribus: Post mortem meam uisitabit uos Dominus, et reliqua. Ioseph igitur, qui sicut pater eius Iacob terram repromissionis tota mente desiderabat, incolatumque Aegypti detestabatur, moraliter nos instruit ut quandiu sumus in hoc mundo, semper desideremus ingredi terram repromissionis, id est terram uiuentium, ibique requiescere optemus. Quod tunc digne fit si numerum annorum etatis ipsius moribus imitemur.

 uers. 25. Centum ergo et decem uite sue a nis expletis mortuus est. Et nos studeamus, quod per Decalogi numerum uel obseruantiam ad eternam beatitudinem, quam centenarius numerus designat, perueniamus. Conditus est quoque aromatibus ipse Ioseph, et repositus est in loculo in Aegypto. Loculus est uas repositorium, ubi aliquod asseruandum commendatur. O felix anima, que, aromatibus uirtutum condita, in hoc corpusculo degens quotidie proficiendo perenni uite reseruatur! Sine dubio si tali condimento condita in fide, spe et caritate custodita fuerit, per gratiam Christi ad diuine contemplationis speciem peruenire merebitur, cuius adeptio perfecta est letitia; quam Psalmista oculis aspiciens ait: Adimplebis me letitia cum uultu tuo, Domine: delectationes  in dextera tua usque in finem . Amen.


Explicit Commentum Bresith [a 1Kb] .





REMIGII MONACHI ANTISSIODORENSIS ORDINIS SANCTI BENEDICTI ENARRATIONUM IN PSALMOS LIBER UNUS. *



DIuERSA DIuERSORUM IN PSALMOS PRAEAMBULA.




Quid significet IN FINEM, quod frequenter inuenitur in titulis psalmorum.


Finem duobus modis accipimus. Primus est iste communis atque moralis, quando res aliqua ad extremum deducta peruenerit, nec ulterius potest prodire, que motus sui terminum probatur accipere.

 Sic enim dicimus finitum cibum, qui sedula comestione consumptus est; finitam pecuniam, que docetur expensa, et cetera que hoc modo probatur edici.

Secundus dicitur finis perpetuus atque perfectus, quem modo querimus: qui tunc nobis protendi magis  ac dilatari incipit, quando ad eum mens deuote peruenerit. Finis ergo legis ac plenitudo, Christus est, sicut Apostolus dicit : Finis enim legis Christus ad iustitiam omni credenti; ad quem dum peruenerimus, nichil ultra perquiremus: sed ipso beatitudinis fine contracti, plenissima iucunditate perfruimur, cuius amor tantum proficit, quantum intellectus noster Domino prestante clarescit, et ideo quoties in titulis psalmorum finem reperies, ad Dominum Saluatorem nostrum aciem mentis intende, qui est finis sine fine et bonorum omnium contemplatiua perfectio.



Quare PSALMI dicuntur.

Genus est musicorum, hoc est cithara, decem chordas habens, cui propter hoc psalterium nomen  est additum, quia eius plectro desuper chorde pulsantur. Quando autem inferius tangitur, cithara nuncupatur. Ex quo intelligere debes, psalterium desuper canens, non carnalia aut terrena, sed spiritualia et celestia personare.

Quare psalmi tunc per ista organa canebantur? Quia populus carnalis erat, qui per huiusmodi delectationes fuerat ad idololatriam deprauatus, et necesse fuit eum simili dulcedine ad Deum reuocari. Austerioribus eum monitis curari nolebant. Dum enim concurrunt, quasi cantica et melodias audire, uerba Dei in eorum mentes salubri et consueta dulcedine serebantur. Magis enim tenetur, quidquid libenter auditur. Simul etiam ut hec magis quam turpia discerent decantare.

 Hac ergo causa Dauid choros cantorum cum principibus suis octoginta et octo in Paralipomenon legitur ordinasse, ut magnitudo sonitus organorum et uocum populi cor et delectatio terrori mista compungeret.

Quomodo soluitur quod dicitur, defecerunt laudes Dauid, et postea inueniuntur psalmi Dauid? Sic: sciamus in quo psalmo finiuntur: in septuagesimo scilicet primo, qui Salomonis titulatur, et ad Salomonem omnino non pertinet, sed ad Christum. Merito ergo laudes Dauid in laude Christi finite sunt, quia lex et prophete usque ad Ioannem predicauerunt . In Salomone  quoque intitulatur unus, Oratio Moysi hominis Dei, id est [a 1Kb] , siue duodecim,  iuxta Hebreos, qui aiunt sequentes psalmos usque ad nonagesimum nonum titulum non habentes, octogesimo octauo esse iungendos, sicut in libro prophetarum, quorum tempora non notantur.

Quid est diapsalma? Ubicunque Septuaginta diapsalma posuerunt, in Hebreo non habetur diapsalma, sed SELA, hoc est semper: diapsalma interpretatur percantatio. Ipsum autem uerbum sela ipsi Septuaginta in finem, sunt interpretati, in psalmo septuagesimo dicentes: Etenim Dominus habitabit in finem. Ita et ipsi non intellexerunt sela. Quidam sane putant cessationem Spiritus sancti esse diapsalma; sed cum in finem tertii psalmi in  Hebreo habeat diapsalma, superfluum est cessationem Spiritus sancti nominare, cum etiam, si hoc nomen poneretur, nemo dubitaret in finem esse cessatum, sed in nono psalmo canticum diapsalmis dicitur, quod utique impossibile est; et quis posset cantando cessare, aut cessando cantare?

De his autem qui sine titulis sunt traditio etiam talis est, ut cuius auctoris prescriptio precesserit, ceteri qui sine titulo sequuntur ipsius esse credantur.

Sciendum tamen est quod apud Hebreos omnes psalmi permisti fuerunt et inordinati: quos quidem primus Esdras in unum uolumen cegit, et in ordinem numerumque disposuit, ac titulos apposuit: ac per hoc occultum sacramenti mysterium alios aliis pretulerit ordine. Decorus et mirabilis ordo, numero  quidem mystico terminatus, sed sacris uirtutibus infinitus. Hic autem totus ordo psalmorum, quantum humanum ingenium inuestigare preualuit, duplici mysterio noscitur esse decursus.

Primum, sicut auctoritate Patrum dictum est, Noui et ueteris Testamenti sacramenta complectitur. Septem quippe decades referuntur ad Sabbatum, quod ad primam illam pertinet sine dubio culturam: octo uero decades que sequuntur nostro tempori deputantur, qui resurrectionem Domini die octaua pia deuotione ueneramur. Secundo, quia sicut quinquaginta diebus superducto diluuio criminibus suis terra diluta est, sic psalmorum spiritualis abyssus peccatis inquinata corda mortalium usque ad iudicii tempus perpetua inundatione purificat.

 Psalmi omnes qui inscribuntur ipsi Dauid, ad Christi pertinent sacramentum, quia Dauid dictus est Christus. Denique psalmi qui fugam passionemque Dauid explicant, ostendunt fugam passionemque Dominicam. Illi autem qui in finem inscribuntur perfectionem bonorum operum produnt, quia hic finis dissimilis est aliis finibus, cum ille habeat hic replementum: Finis enim legis Christus ad iustitiam omni credenti .

Pro torcularibus, pro eternorum munerum fructibus hymnus est.

Pro his qui hereditabunt retributionem sanctorum, siue Ecclesia, que est corpus Christi, et hereditatem capiet regni celorum.

Pro octaua. Quidam hunc numerum Euangeliis deputant,  eo quod continentur in his beatitudines, per quas uenitur in regnum Dei; siue illius arce octo anime.

In dedicatione uel consummatione tabernaculi perfectio Ecclesie intelligitur.

Pro his qui commutabuntur. Pro populi Iudaici ac gentilitatis, uel Synagoge et Ecclesie commutatione, prouidet.

Pro occultis. De aduentu filii Dei pronuntiat, qui Iudeis occultus fuit.

Canticum resurrectionis. Ipsius Dominice resurrectionis ueritas.

Oratio Moysi hominis Dei. Ad legem Dei reuertitur,  eo quod ipsa nos Redemptoris resurrectione satiare pronuntiat.

Psalmus in Salomonem, id est pacificum, quod est in Christo, qui est pax nostra

In confessione uero docet ut iugiter homo Deum et uoce fateatur et corde.

Illi sane qui res gestas secundum litteram narrant, uerticem spiritalis intelligentie cognoscuntur habere.

Psalmus filiorum Core per passionem Christi redimendum populum prefigurauit: quia Core interpretatur caluitium, quia Dominus noster iehsu Christus in loco Caluarie crucifixus est.

Pro uerbis Chusi filii Iemini. Hoc est, quod Chusi, relicto Dauid, ad Absalom transiit, qui erat hostis patris sui, sicut Iudas Christi.

 In assumptione matutina. Quia Dominus resurgens mane assumpserit captiuitatem, reducens secum ex inferis.

In prima Sabbati. In ipsa resurrectione.

Priusquam liniretur. Antequam resurrectione clarificaretur.

In remuneratione delictorum, utique suorum. Canticum graduum celestem designat ascensum.

Psalmus ergo ille qui in medio canticorum graduum est, tanquam turris pulcherrima ponitur.

Sed nec sine mysterio arbitror esse, quod hic liber in tribus quinquagenariis constat scriptus.

Primus enim remissionem peccatorum prestat. Secundus ad spem inuitat regni celestis. Tertius nos ad regnum eterne beatitudinis mittit.

 Diapsalme uero, que semper interpretantur, docent ut anime semper in his exerceatur fidelis intentio.

In primo libro Paralipomenon legitur , cum Dauid propheta deuota Domino etate senuisset, quatuor iuuenes ex Isrelitico populo elegisse, qui psalmos quos ipse Domini aspiratione protulerat, organis, citharis, nablis, tympanis, cymbalis, tubis, propriaque uoce in magna iucunditate superne gratie personarent.

Que suauis adunatio, tribus partibus diuisa constabat. Rationalis pertinebat ad humanam uocem, irrationalis ad instrumenta musica. Communis autem de utrisque partibus aptabatur, ut et uox hominis certis modulationibus ederetur, et instrumentorum  melos consona iucunditate coniungeretur.

Sic suauis illa et iucunda musica, Ecclesiam catholicam tali actu predicabat que ex diuersis linguis uarioque concentu in unam fidei concordiam erat Domino prestante creditura. Ex quo numero indita nomina frequenter in titulis inuenimus, ut Idithun, Asaph, filii Core et his similia: non quia ipsi  auctores fuissent psalmorum, sed quoniam impositi artificibus, administratores eorum rerum probabiles exstiterint, ut honorem de tali commemoratione sumerent, qui officio sancto deuotis mentibus seruiebant, maxime quia et nomina eorum intellectus rerum congruos indicare noscuntur.

 Non enim supradicti uiri ad psalmos faciendos electi sunt, sed eos congregatos tantum legimus ad canendum; psalmographos autem fuisse historia nulla testatur: et presumptuosum est dicere, quod nulla possit auctoritate probari. Psalmos autem ad solum prophetam Dauid pertinere certis declaratur indiciis.

Denique in Apocalypsi uolens istud opus intelligi, solius Dauid meminit, dicens: Hec dicit sanctus et uerus, qui habet clauem Dauid, qui aperit, et nemo claudit; claudit, et nemo aperit . In Euangelio quoque Phariseis Dominus dicit: Quomodo ergo Dauid in spiritu uocat eum Dominum, dicens: Dixit Dominus Domino meo: Sede a dextris meis?  Unde probatur uniuersos psalmos non multorum existere, sed tantum ipsius quem a Domino constat  esse nominatum. Usus quoque catholice Ecclesie, Spiritus sancti inspiratione, generaliter et immobiliter tenet ut quicunque eorum cantandus fuerit, qui ex diuersione prenotatur, lector aliud predicare non audeat, nisi Psalmus Dauid; quod si essent proprii aut Idithun, aut filiorum Core, aut Asaph, aut Moysi, eorum nomina utique predicarentur: sicut et in Euangeliis quando aut Marci, aut Luce, aut Matthei, aut Ioannis uocabulo pronuntiantur; quod etiam secutus Pater Augustinus, congruenter omnes psalmos dicit esse Dauidicos.

Psalterium est, ut Ieremias ait, in modum littere formati ligni sonora concauitas, obesum uentrem in superioribus habens, ubi chordarum fila religata, disciplinaliter plectro percussa, suauissimam dicuntur  reddere cantilenam. Huic cithare positio esse uidetur contraria, dum quod ista in imo continet, conuersa uice gestat in capite.

Hoc autem genus organi canorum atque singulare aptatur corpori Domini Saluatoris, quoniam sicut istud de altioribus sonat, sic et illud gloriose institutionis superna celebrat, sicut ipse in Euangelio ait: Qui de terra est, de terra loquitur; qui autem de celo uenit, super omnes est; et quod uidit et audiuit, hoc testatur . Unde quidam et hoc opus Dauidicum, ideo psalmos dictos esse prefiniunt, quia de superno culmine resonare noscuntur. Cognosce ergo quod isti tantum pro excellentia sui dicantur psalmi, qui hoc uolumine continentur.

Psalterium Grecum nomen est, et Latine organum  uel laudatorium dicitur, quia Hebrei NABLUM uocant. Psalmus a psallendo nomen accepit, uel a psalterio, uel , hoc est, a tangendo.

Psalmus est cum ex ipso solo instrumento musico, id est psalterio, modulatio quedam dulcis et canora profunditur. Canticum est quod ad honorem Dei cantatur, quando quis libertate proprie uocis utitur, nec loquaci instrumento cuiquam musico consona modulatione sociatur; hoc et quod etiam nunc in diuinis laudibus agit. Psalmus cantici erat cum, instrumento musico precinente, canens chorus sociatis uocibus acclamabat, diuinis duntaxat sermonibus obsecutis. Canticum psalmi erat cum, choro ante canente, ars instrumenti musici in unam conuenientiam  communiter aptabatur, uerbaque hymni diuini suauis copula personabat.



De multifaria inscriptione titulorum.

Quasdam superscriptiones psalmorum per allusionem consimilem constat spiritaliter intuendas, quia si litteram consideres, extraneum est, cum non ea inuenias in psalmis, que continentur in titulis. Si uero trahantur ad typicum intellectum, nimis uidentur accommode. Ut est illud, ubi res geste significantur: Cum fugit a facie Absalom; ubi locus, ut est: Cum esset in deserto Idumee; ubi dies, ut est: In prima Sabbati; ubi Hebrea nomina, ut est: Idithun; ubi facta est comparatio gestorum, ut est: Commutauit uultum suum coram Abimelech; uel specie rerum consimilium, id est, pro torcularibus. Quapropter in  superscriptionibus titulorum siue psalmum, siue canticum, siue psalmum cantici, siue canticum psalmi, in finem, siue aliquid de sexta quam diximus complexione reperire potueris, aut singulatim unum, duo uel tria, siue quatuor eis inserta cognoueris, ad illas uirtutes trahe [quas] cuicunque inesse dicimus, quia rerum istarum commemoratio ad similitudinem occulte intelligentie posita subtiliter inuenitur. Iste enim ante fores psalmorum tanquam sacra uela pandent, per que, si aciem mentis intendas, rarescentibus quibusdam filis, facile eorum penetralia contueris. Nam per titulum uniuscuiusque psalmi intellectus habetur. Quis enim tot causas, tot diuersitates nominum putet otiosas, cum nefas sit credere diuinas Scripturas aliquid superuacuum continere,  cum sit scriptum: Amen dico uobis, quod iota unum aut unus apex non preteribit a lege donec omnia compleantur?  Quid enim titulus nisi clauis? et sicut in domum nemo ingreditur nisi per clauem, ita uniuscuiusque psalmi intellectus non intelligitur nisi per titulum; in cuius enim persona cantatur, per ipsum intelligitur aut in persona Christi, aut Ecclesie, aut prophete.

Inter expositores psalmorum, de hoc nomine quedam noscitur euenisse diuersitas. Hieronymus, Hebraice lingue doctissimus inquisitor, continuationem Spiritus sancti esse confirmat, dicens: Quidam diapsalma commutationem metri esse dixerunt, aut pausam Spiritus sancti; nonnulli, alterius sensus exordium aut rhythmi distinctionem, et quia psalmi tunc  temporis iuncta uoce ad organum canebantur, cuiusdam musice uarietatis esse signaculum. Nobis nil horum uidetur, cum Aquila, qui uerborum Hebreorum diligentissimus explicator est, uerbum Hebraicum SELA semper transtulerit; quod Septuaginta Interpretes et Symmachus et Theodotion diapsalma transtulerunt. Inuenimus in psalmorum fine quorumdam diapsalma positum, ut est in fine tertii psalmi, et in fine uicesimi tertii; et in psalmis multis penitus non inuenitur. Ex quo animaduertimus hoc uerbum superiora pariter et inferiora nectere, et docere sempiterna esse que dicta sunt, ut sciamus non tantum ad presens tempus, uerum etiam ad eternum, uel que sequantur, uel que precesserunt, pertinere.  Sciendum autem apud Hebreos in fine librorum unum e tribus solere subnecti, ut amen scribant, aut sela, aut salom, quod exprimit pacem. Igitur ut nos solemus ad distinctionem rei alterius subsequentis, medium interponere, explicit, aut feliciter, aut istiusmodi, ita Hebrei ea que scripta sunt roborant, et dicunt, Amen, aut In sempiternum, scripta et scribenda commemorantes ponunt sela; aut transacta feliciter protestantes, pacem in ultimo subnotantes salom.

Ista Hieronymus. Hec Augustinus.

Beatus autem Augustinus, rerum obscurarum subtilissimus indagator, inter ardua sine offensione discurrens, hanc potius partem elegisse cognoscitur ut magis diuisio esse uideatur, nominis ipsius discutiens  qualitatem. Sympsalma quippe dicitur uocum adunata copulatio. Diapsalma uero sermonum rupta continuatio; docens ubicunque repertum fuerit, aut personarum aut rerum fieri permutationem. Merito enim tale nomen illic interponitur, ubi uel sensus uel persone diuidi comprobantur. Unde et nos congrue diuisiones faciemus ubicunque in psalmis diapsalma potuerit inueniri. Tribus modis psalmi dicuntur de persona Domini Iesu Christi pro instructione fidelium: primum, per id quod ad humanitatem eius noscitur pertinere, ut illud secundi psalmi: Astiterunt reges terre, et principes conuenerunt in unum; et in uicesimo psalmo: Desiderium anime eius tribuisti ei, etc. Secundo, quod equalis et ceternus ostenditur Patri, ut illud eiusdem secundi psalmi:  Dominus dixit ad me: Filius meus es tu, ego hodie genui te; et in centesimo nono: Tecum principium in die uirtutis tue. Tertio, a membris Ecclesie, cuius ipse dux et caput est Christus, ut est illud: Longe a salute mea uerba delictorum meorum; et in sexagesimo octauo: Deus, tu scis insipientiam meam, et delicta mea a te non sunt abscondita: quod dictum pro unoquoque fidelium debemus accipere. Ceterum delicta a Christo probantur funditus aliena. Siue enim caput loquatur, siue umbra, unus est Christus, et capitis est proprium loqui etiam in persona membrorum. Ipsam nostram consuetudinem aduertite, primo quomodo loqui in membris nostris non potest nisi caput; iam uero caput nostrum quomodo loquatur in persona omnium membrorum,  aduertite. In angustia tibi aliquis pedem calcat? Calcas me, dicit caput. uulnerauit tibi aliquis manum? uulnerasti me, dicit caput. Sic ergo audiamus Christum loquentem; sed unusquisque agnoscat ibi uocem suam tanquam herens in Christi corpore. De ipso enim et Ecclesia dictum est: Erunt duo in carne una, id est in uno corpore. Aliquando dicit uerba in quibus nullus nostrum inueniat suam personam, quia ad solum caput pertinent. Hoc si animo recondimus, nulla confusione trahemur; nam si uno modo locutus fuisset tantum, qui eius geminam substantiam potuisset agnoscere, cum etiam nunc in tam euidentissima distinctione naturam diuinitatis et humanitatis Domini Christi aliqui nitantur sacrilega  uoluntate confundere? Multa quoque secundum litteram commonet, multa spiritaliter iubet, personas decenter subito immutat, ut nunc Christus Dei uerbum, incarnatus et homo factus, caput Ecclesie; nunc ipsa Ecclesia, nunc homo iustus, nunc penitens loqui uideatur, ut omnia necessaria tangat atque concludat. Ubique plenissimum celestium sanctum uibrat eloquium, et multiplici diuersitate uirtutum propter humani generis largiendam salutem, regni sui adornanda mysteria pius Redemptor insinuat.

Hec ideo prefati sumus, ut cum uentum fuerit ad loca talia, intrepidus lector audire possit quod de se salubriter didicisse cognoscitur.

Ordo autem psalmorum non secundum existentiam temporum, sed pro qualitate ponitur dictorum. Testante  enim Regum historia, tertius psalmus Dauid cum fugeret a facie Absalom filii sui, quinquagesimo psalmo actu posterior est, quoniam post culpam adulterii et homicidii, Absalom filii eius persecutio noscitur contigisse; sed pro uirtute sua competenti numero probatur aptatus. Tenere enim illum locum tertium oportuerat, qui et sancte Trinitatis potentiam, et triduane resurrectionis in se mysteria continebat. Nam per liberationem Dauid resurrectio Domini congrue significatur. Talem autem de ordine rationem omnium psalmorum inuenire nobis esse difficile profitemur, quod inde terminatum atque suspensum Patrum etiam auctoritas reliquit.

Per totum Psalterium quatuor psalmi sunt qui integrum alphabetum apud Hebreos habere monstrantur,  id est: centesimus decimus, centesimus undecimus, centisimus decimus octauus, centesimus quadragesimus quartus, quia isti indicant laudes Domini, ipsa largiente meritorum deuotione, cantandas. Tres autem psalmi sunt qui, subtractis quibusdam litteris, integrum alphabetum non continent, id est: uicesimus quartus, qui sextam et nonam decimam litteram non habet; tricesimus tertius, qui sextam litteram non habet; tricesimus quintus, qui sextam decimam litteram minus habet; qui ostendunt tales in Ecclesia psallere, quibus non adeo omnium bonorum operum arridet integritas. Sicut enim illi completis litteris omnibus excellentium merita uidentur indicare iustorum, sic isti quasdam litteras minus habentes, illos designant qui non adeo uniuersis meritis repleti sunt,  sed tamen in secundo concilio habitare noscuntur. Nam cum omnes littere apud Hebreos significantias suas habent, credere fortasse dignum est, cui deest aliquod elementum, eum quoque significationes ipsius non habere.

Textus totius Psalterii secundum numerum apostolorum in duodecim partibus concluditur, ut quod apostoli fecerunt, hic contineri noscamus.

In Psalterio namque carnalis uita Domini describitur: primum, natura deitatis; secundum, multitudo nitentium exstinguere Dominum; tertium, quartum, admonitio Prophete, ut desinant Iude mala facere; quintum, oratio Christi ad Patrem, u in resurrectione eius mundus proficiat; sextum,  uerba penitentis; septimum, Christi ut eis subueniatur a Patre; octauum, omnia referuntur ad Christum allegorica similitudine; nonum, laudes Domini per alleluiaticos titulos qui significant, Laudate Dominum; decimum, graduales, ut nos perducant ad Saluatorem; undecimum, hymnidica exsultatione laudamus sanctam Trinitatem; duodecimum, septem psalmi relinquuntur, in fine, qui totam gloriam Trinitatis concelebrant.



Epistola Hieronymi ad Damasum papam.

Beatissimo pape Damaso sedis apostolice urbis Rome Hieronymus. Supplex precor ego cliens tuus, ut uox ista a psallentibus in sede Romana die noctuque canatur in fine psalmi cuiuslibet, siue matutini, siue uespertini, hoc est, precipe ut semper dicant:  Gloria Patri, et Filio, et Spiritui sancto. Sicut erat in principio, et nunc, et semper, et in secula seculorum. Amen. Istud carmen laudis omnibus psalmis coniungi precipias, ut fides trecentorum et octodecim Niceni concilii, et nostro ore pari consortio declaretur. Alleluia semper cum omnibus psalmis affigatur, in omni loco communiter respondeatur nocturno tempore. In Ecclesia autem a resurrectione Pasche usque ad Pentecosten Psalterium finiatur. Inter dierum quinquaginta spatia, pro nouitate sancti Pasche, uox ista laudis cantetur in Aleph, quod est Alleluia.



Dicta sancti Augustini, quot sint uirtutes psalmorum.

»Canticum psalmorum animas decorat, inuitat angelos in adiutorium, effugat demones, expellit tenebras,  efficit sanctitatem. Homini peccatori refectio mentis est, delet peccata, simile est eleemosynis sanctorum, parit fidem, sicut sol illuminat, Deum ostendit, diabolum offendit, uoluntatem illicitam exstinguit. Oleum misericordie est, sors letitie, pars angelorum electa; asperitatem lenit, omnem furorem deprimit, iracundiam frangit: laus Dei assidua, simile est melli. Canticum psalmorum carmen electum est apud Deum. Omne peccatum expellit, uinculum caritatis commendat. Omnia perpetrat, omnia suffert, omnia implet, omnia docet, omnia significat, animam magnificat, os purificat, cor letificat, turrim excelsam edificat, hominem clarificat, sensum aperit, omne malum occidit, perfectionem instruit, excelsa demonstrat, desiderium regni celestis dat,  pacem inter corpus et animam facit. Ignem spiritalem in corde succendit, omnium uitiorum sollicitudinem tollit: certamen bonorum est, quotidie radicem omnium malorum expellit, sicut lorica induta et sicut galea defendit. Spes salutis est, consolatio doloris, perfectio laboris, notitia ueri luminis, fons sanctitatis, hominem iuuenem castigat, regnum Dei super terram dat, tedium anime detrahit, tuba mirabilis est. Qui diligit canticum psalmorum assidue, non potest agere peccatum. Qui habet laudem Dei in corde suo, postremo apud Deum gaudebit, et animam suam in celo mirificabit. Psalmi orant pro futuris, gemunt de preteritis, gratulantur pro beneficiis, sperant de misericordia, timent pro culpa, ex  lapideo corde lacrymas educunt. Angelorum opus, laus Christi perfecta est, pronuntiatio aduentus Christi, incarnationis, resurrectionis spem, et suppliciorum metus admonet, glorie pollicitatio est, mysteriorum reuelatio, tribuit facundiam et felicitatem, honorem et gloriam, doctrinam et intellectum. Canticum psalmorum omnibus diligendum, quia omnes uirtutes multiplicat, omnes inueniuntur in psalmis. Si uis agere confessionem et penitentiam, canta duo: Domine, ne in furore tuo arguas me; et duo: Domine, exaudi. Beati quorum. Miserere mei, Deus. De profundis. Si uis orare, dic: Ad te, Domine, leuaui animam meam. In te, Domine, speraui. Inclina, Domine Deus, in adiutorium. Deus, in nomine tuo. Deus misereatur nostri. Exaudi, Domine, iustitiam  meam. Si uis Deum laudare, dic psalmos qui intitulantur, Alleluia, et quorum initium est: Confitemini, Laudate, Benedic. Si in tribulationibus humanis, uel spiritualibus afflictus sis tentationibus, et tibi uideris a Deo derelictus, canta: Deus, Deus meus, respice in me. Exaudi, Deus, orationem meam cum deprecor. Saluum me fac. Usquequo, Domine Deus, auribus nostris. Miserere mei, Deus. Exaudi, Deus, orationem et ne despicias. In te, Domine, speraui. Post hec accepta quiete: Benedicam Dominum. Benedic, anima mea. Si tibi fastidiosa uita fit, et supernam iam desideras uidere patriam, canta: Quemadmodum. Quam dilecta. Deus, Deus meus, ad te de luce uigilo. Si te uis exercere in diuinis laudibus et mandatis celestibus, canta: Beati immaculati. Et licet ad obitum  mortis, huius hymni uirtutem compleueris, nunquam perfecte, ut puto, illum intelligere poteris, in quo nullus uersus est in quo non sit uel uia Domini, uel uel mandatum seu preceptum Dei, uel uerba, lex, uel iustificationes, uel sermones, uel iudicia. In omni tempore siue prosperitatis, siue aduersitatis, hymnum trium puerorum canta. In Psalterio inueniuntur omnes diuini libri ex parte.«

Sciendum est quod psalmi non fuerunt antea pretitulati ut nunc sunt, sed a Septuaginta interpretibus prius coniuncti, et deinceps post migrationem Ierusalem ab Esdra propheta, Spiritu sancto inspirante, in isto ordine quo nunc sunt, fuerunt positi atque pretitulati. Quos Septuaginta quamuis sanctus Augustinus affirmet fuisse inclusos in singulis cellulis  quando interpretati sunt, sanctus tamen Hieronymus hoc minime concedens, ait: Si inclusi fuissent, non interpretes, sed magis prophete dicti fuissent. Et hoc cognitum est quod coacti fecerunt, dicunt auctores, quia ipse rex Ptolomeus unum Deum colebat sicut Hebrei, et ideo pro amore illius Hebreorum Scripturas in suum iussit transferri eloquium.

Titulus est clauis gratie. Sicut per clauem in domum ingredimur, ita per titulum psalmum intelligimus.

Intentio huius prophetie est consolari genus humanum, quod primi parentis culpa de maxima beatitudine in maximas miserias deiectum erat, nec inde poterat resurgere nisi in Dei misericordia. Aut ita: Propheta intendit in hoc opere omnes contemporaneos  et futuros ad hoc inuitare, ut conformando se Christo, in quantum membra caput imitari ualent, totam in eo spem eterne beatitudinis ponant.

Primus psalmus non habet titulum, quia ipse quasi titulus totius libri est, agens de illo ad quem totius libri intentio referenda est. Primi psalmi intentio est ostendere illum per quem resurgere ualeamus a miseria in quam deiecti fuimus.

Si queratur quare ista prophetia frequentius aliis recitetur in Ecclesia, respondeo quia tota dispensatio hic copiosius quam in aliis demonstratur, et quia uerba unicuique iusto uel peccatori ita amplificari possunt, ut his quasi propriis uti possit; et quia maiori affectu et compunctione humanam mentem commouet, quam alie, hic quedam ascribuntur Christo  secundum humanitatem, quedam secundum diuinitatem, quedam secundum utrumque. Et illa quidem que secundum humanitatem humane nature eius conueniunt, ideo proponuntur ut in quibusdam nos conformantes sibi in eo speremus; que uero secundum sublimitatem diuinitatis uel secundum utrumque ei competunt, ad hoc referuntur ut per conformitatem illi famulari non dubitemus, qui tantus est ut nobis secundum uitium nostrum retribuere non nequeat.

Sicut in mundanis libris, ita et in diuinis queri potest ad quam partem philosophie spectet. Ecclesiastes enim tendit ad physicam, in quo queritur initium et finis omnium rerum que in mundo sunt, et omnia uanitati subiacere ostenduntur. Prouerbia uero  tendunt ad ethicam. Canticum canticorum ad theoricam, id est, ad contemplationem diuinarum rerum.

Ubi autem quid minus habetur in Greco ab Hebraica ueritate, Origenes de translatione Theodotionis hic in loco addidit signum, ponens asteriscum * id est stellam, que quod prius absconditum uidebatur illuminet. Ubi autem quod in Hebreo non est, in Greco inuenitur, ÷ obelon, id est iacentem uirgulam preposuit, quam nos Latini ueru possumus dicere, quo signo ostenditur confodiendum quod in authenticis libris non est.
[Table: 3Kb]


Epistola B. Hieronymi ad Paulam de Alphabeto Hebreorum.


Nudius tertius cum centesimum octauum decimum psalmum tibi insinuare conarer, et dicerem omnem moralem locum in eo esse comprehensum, studiosissime perquisisti quid sibi uelint Hebraice littere que in psalmo quem legebamus uidebantur inserte. Respondi secundum ordinem litterarum eum esse compositum, quod uidelicet ex prima littera, que apud Hebreos Aleph uocatur, octo uersus inciperent, in capite singulorum uersuum eadem littera inserta. Rursus ex sequenti Beth totidem uersus exordium sumerent; ac postea ex Gimel idem numerus compleretur; atque ita usque ad Thau, que apud eos extrema littera est, psalmum esse conscriptum:  et ex singulis quibusque elementis secundum interpretationem eorum debere intelligi que sequerentur. Hoc item flagitasti ut interpretationes singularum edicerem litterarum. Dixi, fateor. uerum quia propter barbariem lingue memoria labitur omne quod diximus, desideras commentarium fieri, ut si in aliquo forte titubaueris, obliuionem lectio consoletur. Ac priusquam de singulis disseram, scire debes quatuor psalmos secundum ordinem Hebreorum incipere elementorum: centesimum decimum, et centesimum undecimum, et hunc de quo nunc scribimus, et centesimum quadragesimum quartum; uerum in prioribus singulis litteris singulos uersiculos, qui trimetro iambico constant esse subnexos; inferiores uero tetrametro iambico constare, sicuti  et Deuteronomii canticum scriptum est . In centesimo decimo octauo singulas litteras octoni uersus sequuntur. In centesimo quadragesimo quarto singulis litteris singuli uersus deputantur. Sunt qui et alios psalmos putant hoc ordine incipere; sed falsa eorum opinio est: non enim habent integrum alphabetum. uerum iam complendum est quod petisti, ut sensum uniuscuiusque elementi interpretatio annexa significet. ALEPH, interpretatur doctrina; BETH, domus; GIMEL, plenitudo; DALETH, tabularum; HE, ista; uAU, et; ZAIN, hec; HETH, uita; THET, bonum; IOD, principium; CAPH, manus; LAMED, discipline siue cordis; MEM, ex ipsis; NUN, sempiternum; SAMECH, adiutorium; AIN, fons siue oculus; PHE, os ab ore, non ab osse dictum intellige, ne litterarum  ambiguitate fallaris; ZADE, iustitie; COPH, uocatio; RES, capitis; SIN, dentium; THAU, signa.

Post interpretationem elementorum, intelligentie ordo dicendus est.

Prima connexio est, doctrina, domus, plenitudo tabularum; quia uidelicet doctrina Ecclesie, que domus Dei est, in librorum reperiatur plenitudine diuinorum.

Secunda connexio est, ista; et, hec, uita. Que enim  alia potest esse uita sine scientia Scriptuarum, per quas etiam ipse Christus agnoscitur, qui est uita credentium?

Tertia connexio est, bonum principium, quia quamuis nunc sciamus uniuersa que scripta sunt, tamen ex parte cognoscimus, et ex parte prophetamus, et nunc per speculum uidemus in enigmate. Cum autem meruerimus esse cum Christo, et similes angelis fuerimus, tunc librorum doctrina cessabit, et tunc uidebimus facie ad faciem bonum principium sicuti est .

Quarta connexio est, manus, cordis siue discipline. Manus intelligimus in opere, cor et disciplina intelliguntur in sensu, quia nichil facere possumus, nisi prius que facienda sunt scierimus.

 Quinta connexio est, ex ipsis, sempiternum, adiutorium. Hoc explanatione non indiget, sed omni luce manifestius est ex Scripturis eterna subsidia ministrari.

Sexta connexio est, fons siue oculus, oris, iustitie, secundum illud quod in quarto numero exposuimus.

Septima connexio est, que et extrema, quod et in ipso quoque septenario numero sit mysticus intellectus, uocatio, capitis, dentium, signa. Per dentes articulata uox exprimitur; et his signis ad caput omnium, qui est Christus, peruenitur.

Oro te, quid hoc sacratius sacramento? Quid hac uoluptate iucundius? Qui cibi, que mella dulciora, quam Dei scire prudentiam, in atria eius intrare,  sensum Creatoris inspicere, et sermones Domini Dei tui, qui ab huius mundi sapientibus irridentur, plenos discere sapientia spiritali? Habeant sibi ceteri, si uelint, suas opes: gemma bibant, serico niteant, plausu populi delectentur: et per uarias uoluptates, suas diuitias uincere nequeant. Nostre diuitie sint in lege Domini meditari die ac nocte, pulsare ianuam non patentem, panes Trinitatis accipere, et seculi fluctus, Domino preeunte, calcare. Saluta Blesillam et Eustochium tirunculas nostras. Saluta Felicianam, uere carnis et spiritus uirginitate felicem. Saluta reliquum castitatis chorum et domesticam tuam ecclesiam, cui omnia, etiam que tuta sunt timeo, ne dormiente patrefamilias, inimicus homo zizania superseminet . Quamuis enim dicere audeant:  Ego ciuitas firma, ciuitas que non oppugnatur , nullus, hostili obsidento exercitu, securus est. Nemo, ut beatus Cyprianus ait, satis tutus, periculo proximus. Exemplar epistole, si accipere uoluerit nostra Marcella, tribuito, et memento mei, obsecrans ut Dominus noster iehsu Christus conterat Satanam sub pedibus nostris uelociter . Amen.



REMIGII PRAEFATIO.


 Prophetia est diuina inspiratio uel cognitio mysteriorum  Dei, et fit per occultam inspirationem uel  per angelicam administrationem. Per angelicam administrationem, tribus modis: dictis, uel factis, uel uisione. Dictis, ut: Aue, Maria, gratia plena . Factis, ut Gedeoni dubitanti ducere filios Isrel contra Madianitas, et signum querenti, datum est signum, quod in priori nocte uellus, super aream extensum, madidum fuerit et area sicca; in sequenti, area madida et uellus siccum . uellus prius madidum significauit Iudaicum populum, prius doctrina uerbi Dei irrignum. Area sicca, gentilitas est, super quam Dominus nondum pluerat doctrinam fidei. Area postea madida, sicco uellere, significauit uerbum Dei transmigraturum a Iudeis ad gentes; unde illud: uobis oportuit primum euangelizare uerbum Dei, sed quia illud repellitis, ecce conuertimur ad gentes  . uisione, ut Paulus qui raptus est usque ad tertium celum , et Ioannes in Apocalypsi. Cum uero non sit nisi unum celum, non uidetur Paulus materialiter raptus usque ad tertium celum. uidetur ergo commodius sic posse accipi, ut primum celum, id est, prima cognitio sit sensus; secundum, ratio; tertium, intellectus; ad quem raptus, audiuit arcana uerba que non licet homini loqui. Per occultam inspirationem fit prophetia tribus modis: de preterito, de presenti, de futuro. De preterito, ut Moyses: In principio creauit Deus celum et terram . De presenti, ut Elisabeth ad beatam Mariam: Unde mihi hoc, ut ueniat mater Domini mei ad me?  Et Ioannes: Ecce Agnus Dei . De futuro, ut hec tota prophetia Dauid, que uocatur Psalterium.  Quoddam musicum instrumentum est, quod uocatur Hebraice nablath, Grece psalterium, Latine organum. Hoc instrumento modulauit Dauid laudes psalmorum, quos cantabant centum quinquaginta uiri circa arcam federis, cum reduceret de Silo in Ierusalem. Reducta arca, constituit trecentos succentores, qui assidue succinerent psalmodiam in templo Domini in Ierusalem. Quibus prefecit quatuor precentores, Eman, Ethan, Asaph, Idithun. Et ab hoc instrumento nominauit prophetiam psalmorum, Psalterium: non sine ratione, quia formam illius instrumenti mystice gestare uidetur. Psalterium, ut diximus, musicum instrumentum est, triangulatum, habens decem chordas super se extensas; quod inferius percussum, dulcem sonum desuper reddit. Ita et nos  si psalmodiam, id est dulce melos, Deo canere uolumus, non solum uoce, sed et corde inferiorem nostri partem percutere debemus, id est carnem affligere. Quanto enim carnem affligimus, tanto magis superior pars nostra, id est spiritus, Deo placet.

Quod organum digne Deo modulari non ualemus, si fides sancte Trinitatis desit, quia sine fide impossibile est placere Deo . In decem chordis, decem uerba legis accipimus: que obseruando, et carnem macerando, et in fide sancte Trinitatis perseuerando,  iucundum psalterii organum desuper in Spiritu sancto resonamus. Intitulatur autem his tribus modis: Incipit liber Psalmorum; uel: Incipit liber Hymnorum; uel: Incipit liber Soliloquiorum Dei. Psalmorum, id est diuinarum operationum. Hymnorum, id est laudum Dei. Hymnus est laus Dei metrice composita. Hinc Arator:

Psalterium lyrici composuere pedes.
Soliloquiorum Dei: uel quia melius ac familiarius et dignius aliis prophetis hic de Christo prophetauit, tanquam ille cui Spiritus sanctus ostenderat eum de stirpe sua nasciturum; uel quia ad Christum maxime hec prophetia referenda est. Narrantur autem a prophetis aliquando futura per preterita, aliquando  preterita per preterita, aliquando futura per futura, aliquando presentia per preterita. Et non mirum quia Spiritui sancto, qui per os prophetarum loquitur, nichil est preteritum uel futurum, quia eternitas apud eum est, id est omnium rerum presens status: et ideo aliquando denuntiat res secundum quod apud eum sunt; aliquando, secundum quod apud nos se habent. Sicut in mundanis libris, ita et in diuinis querere potest unusquisque ad quam partem philosophie spectet. Sed sicut in illis, ita et in istis quidam ad physicam, ut Ecclesiastes , et Genesis; quidam ad ethicam, ut Prouerbia et Euangelia ex parte, quidam ad theoricam,  ut Cantica canticorum et Euangelia ex parte, que nos ad contemplationem diuinorum mittunt. In diuinis non habetur logica, sed loco logice theorica habetur. Sciendum quod omnes psalmi a Dauid compositi sunt, licet non omnes eius nomine intitulentur. Ezras scriba, qui titulos apposuit, alios sub nomine Dauid intitulauit, alios sub nomine diuersarum personarum, ut Asaph, Eman et aliarum. Sed hoc uel causa mysterii, uel interpretationis nominum, que illis psalmis conuenit, quibus tales tituli appositi sunt. Intentio istius prophetie est, sicut et aliorum, in toto libro consolari humanum genus, quod primi parentis culpa de maxima beatitudine in maximas miserias deiectum est, nec inde posse resurgere, nisi per Dei misericordiam. In unoquoque  tamen psalmo propria intentio querenda est. Et est intentio Prophete in hoc primo psalmo ostendere quomodo et per quem ab illo casu et ab illa miseria in qua humanum genus iacet et uersatur, resurgere ualeat, scilicet per Christum, imitando eum: quia per nos cecidimus, sed per nos resurgere non ualemus. Primus psalmus titulum non habet, quia quasi titulus est totius libri; aperit enim ad quem tota libri intentio sit referenda. Nunc ad psalmi primi expositionem, Deo iuuante, accedamus.



ENARRATIONES IN PSALMOS.



PSALMUS PRIMUS.


»Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit: sed in lege Domini uoluntas eius, et in lege eius meditabitur die ac nocte. Et erit tanquam lignum quod plantatum est secus decursus aquarum, quod fructum suum dabit in tempore suo. Et folium eius non defluet, et omnia quecunque faciet prosperabuntur. Non sic impii, non sic, sed tanquam puluis quem proiicit uentus a facie terre. Ideo non resurgent impii in iudicio, neque peccatores in consilio iustorum, quoniam nouit Dominus uiam iustorum, et iter impiorum peribit.«



 ENARRATIO.

Beatus uir. Quasi dicat: Olim uenit quidam in hunc mundum, qui non fuit uir, sed sine uiribus, quia incentiuis uitiorum succubuit; et ideo infelix, quia abiit a lege Domini Dei sui per delectationem uetitorum; stetit per consensum, sedit per operationem et consuetudinem, propterea de summa felicitate decidit in summam miseriam, de uita ad mortem, de immortalitate ad mortalitatem; et secum, uelut radix, omne humanum genus tanquam ramos in ima deiecit. Sed ueniet quidam uir, et bene uir quia fortis, quia insuperabilis. Beatus, quasi bene auctus, scilicet uir perfectus, quia cum aliis dentur dona Spiritus sancti ad mensuram, in eo habitauit omnis plenitudo diuinitatis corporaliter , id est integre et solide, ut ait propheta: Et requiescet super eum Spiritus Domini, Spiritus sapientie et intellectus, etc. .---Qui non abiit. Qui non recedet a lege Domini Dei sui, quemadmodum ille infelix, delectatione peccati periens, scilicet in consilio impiorum. Consilium impiorum fuit serpentis et Eue. Consilium dicitur excogitata ratio. Et serpens cum non posset per se Adam seducere, seduxit Euam, et per Euam Adam, callide satis per uitium quod est uirtuti proximum, per cupidinem honoris, dicens: Eritis sicut dii, scientes bonum et malum . Inde et dicitur quod in forma serpentis diabolus Adam et Euam seduxerit, quia nullum uitium facilius serpit in animum hominum  quam ambitio, non quod formam serpentis induerit, cum in specie humana hominem facilius decipere posset. Aliter, in consilio impiorum. Consilium omnium impiorum est sua querere, non que sunt Dei. Christi animum nec elationis cupido subrepsit: qui non rapinam arbitratus est esse se equalem Deo, sed semetipsum exinaniuit formam serui accipiens, etc.  Nec ullam peccati habuit delectationem, nec quesiuit sua, sed que Dei Patris. Propheta hic  loquitur de Christo capite, et ideo uidetur sufficere que dixit. Qui non abiit. Quia si non delectatus est, multo minus consensit; si non consensit, multo minus fecit.

Sed ut ostenderet eodem ordine resurgendum a triplici morte anime a contrario quo cecidimus, et in Christo esse nobis formam resurgendi, ideo hoc illi attribuit. Potest et aliter legi, ut hec dictinctio apte conueniat, sed diuersis personis ut ostendat modos resurgendi, ita: Beatus uir qui non habuit ullam delectationem peccati, ut Maria, Ioannes, et ille beatus, qui, etsi delectatus est, etsi consensit, non tamen in actum duxit, quamuis non adeo beatus ut superiores. Et in uia peccatorum non stetit. uia peccatorum omnis illicita cogitatio est in qua stamus,  cum consensum prebemus. Sed Christus, qui nec unquam illicita cogitauit, multo minus consensit. Peccatores et impii hic pro eodem accipiuntur. Et in cathedra pestilentie non sedit. Id est, qui peccatum in operationem non duxit. Qui enim nec cogitauit, nec consensit, multo minus fecit peccatum. Cathedra regum est uel magistrorum. Quod est dicere, regnum terrenum noluit. Cum enim uiderent homines eum qui de quinque panibus et duobus piscibus quinque millia hominum saturasset, terrenis commodis inhiantes regnum ei offerre cogitauerunt: quorum cogitationi sic obuiauit: Operamini non cibum qui perit, sed qui permanet in uitam eternam . Quia illi ad hoc eum uolebant regem constituere ut necessaria illis prouideret. Non ideo potestatem  terrenam spreuit quin eam possit sine peccato habere; sed quia eam mortales sine peccato et aliorum incommodo habere nesciunt, ne daret eis occasionem et exemplum perditionis, noluit regnum terrenum quod uere est pestilens semper ad elationem. Quisquis ex consuetudine peccat quasi ex necessitate iam peccat, et talis uix ulterius peccantem impugnat, et fit sepius ut ad noxia trahat quos dum peccantes iam tueri contendit, in cathedra nimirum sedet pestilentie, id est perditionis, non solum se perdens, sed, quod est pessimum, quibus potest est auctor perditionis. Auctoris autem et cathedra est et sedere. Christus autem uerbo et exemplo bone operationis semper auctor exstat, et ideo in cathedra pestilentie non sedit.

 Tres lapsus Ade, teste Augustino, trinam anime mortem prefigurauerunt. Sicut mors est separatio anime a corpore, ita mors est separatio anime a Deo. Sicut enim corpus uiuit adherendo anime, ita anima uiuit adherendo Deo. Est quippe in nobis Eua, est et Adam. Due sunt uires humane anime: una, qua corpus uiuificatur, que potest dici animalitas, et hoc ex corporis affinitate. Et ratio, que  refrenat animalitatem ne extendat se ad concupiscendum illicita: quia, ut ait Apostolus, caput mulieris uir, caput uiri Christus, caput Christi Deus . Quod si ratio non refrenat ut uir, sed consentit carnalitati delectando uel confitendo uel operando, in similitudine Ade tres casus facit, recedendo a capite suo Christo et uxori adherendo. Has tres mortes anime significant tres mortui illi quos suscitauit Christus. Filia archisynagogi quam in domo resuscitauit significat animam intus mortuam delectatione peccati . Qui enim uiderit mulierem ad concupiscendum eam, iam mechatus est eam in corde suo . Sed hec anime mors non adeo est ualida, quia per puellam significatur: que quasi adhuc pudica est, cum nondum consensu  polluta est, et facile ab eo potest resurgere, scilicet Dominica oratione. Quod in eo ostenditur quia Dominus porrexit manum et leuauit eam. Filius mulieris uidue quem Dominus in porta suscitauit  significat animam mortuam ex consensu peccati. Peccatum, cum usque ad consensum perducit, non longe est ab operatione.

Que foris est hec mors ualidas, nec ab ea possumus resurgere nisi digna penitentia. Quod significatur per hoc quia iuuenis erat. Et Dominus dixit ad eum: Adolescens, tibi dico, Surge . Lazarus iam fetidus quem tamen Dominus resuscitauit de monumento, significat animam illam que usque ad operationem peccatum perducit, et ex longa consuetudine et nimio uitiorum fetore iam in  desperationem sue restaurationis cecidit.

Peccator, cum in profundum uenerit, contemnit . Tales Dominus resuscitare dignatur, sed maxima penitentia et magno labore. Quod significatur per hoc quia Dominus uoce magna clamauit: Lazare, ueni foras. Beatus uir qui non cogitauit malum, nec consensit, nec docuit operando uel docendo. Et quia non sufficit declinare a malo, nisi quis studeat facere bonum, subdit: Sed in lege Domini uoluntas eius. Hoc unum refertur ad illa duo, non abiit, nec stetit: quia utrumque ad uoluntatem. Aliud est, esse in lege; aliud est, esse sub lege. Qui amore uirtutum peccare nolunt cum lege sunt et in lege, quia iusto non est lex posita . Qui autem timore pene legem custodit sub lege est,  quia ex necessitate bene agit, non ex uoluntate. Timor seruorum est, amor filiorum: et ideo uoluntas filii Dei in lege Patris fuit. Et in lege eius meditabitur die ac nocte. Ad augmentum boni addit studium uoluntati, superius ubi dixit in cathedra pestilentie non sedit, ad quod etiam istud refertur: Die ac nocte, uel omni tempore, uel in prosperitate et aduersitate. Prosperitas Christi fuit, resurrectio et ascensio; aduersitas, ante passionem et in passione. Nec prosperitas Christum extulit ut a lege Domini recederet, nec aduersitas sic conturbauit. Huc usque Propheta de capite Christo. Potest et sic intelligi ut ipsemet Christus de se hec omnia dicat, ut Ioannes: Hic est discipulus ille qui testimonium perhibet de  his et scripsit hec , quia solent homines familiarius de se et ad se loqui. Potest et sic intelligi ut ad tria tempora referatur: ante legem, sub lege, sub gratia; ut ita dicatur, Beatus uir qui non abiit in consilio impiorum, scilicet qui ante legem a Deo creatore suo non recessit seruiendo potius creatori quam creature, ut Abel  et alii ante legem. Impios uocat, idololatras; consilium eorum, creatorem contemnere et creaturas colere.

Et ille beatus, qui in uia peccatorum non stetit. Peccatores uocat transgressores legis, Iudeos scilicet sub lege; uiam eorum, carnalem intelligentiam, id est: beatus ille qui spiritaliter legem intelligit, et ille beatus qui in cathedra pestilentie non sedit sub tempore gratie. Heretici sedent in cathedra  pestilentie, quia peruersa doctrina multos seducunt: Et ille erit beatus qui uiam Dei in ueritate docebit. Sed in lege Domini, istud non mutatur usque: Et erit tanquam lignum. Et iste beatus uir erit tanquam lignum, id est, conformans Christo. Et deinceps ad Christum: Et erit tanquam lignum, et ideo quia nunquam recedet a lege Domini Dei sui erit sicut illud lignum quod plantatum est secus decursus aquarum, id est, in irriguo loco. Talis arbor tempestiue dat frondes, et flores et fructus: ita et Christus. Ipse Christus nominauit se lignum, ut ibi: Si in uiridi ligno hec faciunt, in arido quid fiet?  Hic non ponitur simpliciter lignum, sed lignum plantatum, id est arbor. Et Dominus arborem se nominauit Iudeis facta eius recipientibus et  dicta, ipsum autem contemnentibus, dicens: Aut facite arborem bonam et fructus eius bonos: aut facite arborem malam et fructus eius malos . Et arbor illa que plantata fuit in medio paradisi Christum figurauit. Aque tribus modis accipiuntur in diuina pagina: pro donis Spiritus sancti, pro fluxu carnalium concupiscentiarum, pro populis. Ideo istud diuerse potest intelligi. Et erit Christus tanquam lignum, id est, talis erit, tam benignus, tam efficax ut decet esse istud lignum quod plantatum est secus decursus aquarum, id est, ille homo qui conceptus est in beata Maria non secundum carnalem concupiscentiam, sed secus decursus aquarum, id est, secundum abundantiam donorum Spiritus sancti, ut illud, Spiritus sanctus superueniet in te,  et uirtus Altissimi obumbrabit tibi .

Spiritus sanctus ueniens in beatam Mariam ab omni estu illicitarum concupiscentiarum eam protexit et totum eius amorem in Deum direxit. Et qui ex tali operatione tam purus natus fuit nichil illicitum perpetrare potuit; bene decursus, quia Spiritus sanctus superuenit, et, quia eius operationi nichil obstare potest, omnes illicitas cogitationes a Maria remouit. Quod lignum, id est Christus, fructum suum, id est fideles suos, Ecclesiam suam dabit in tempore suo. Omne tempus suum est, sed illud maxime uisum est suum in quo magis notus et clarificatus est, scilicet cum esset triginta annorum, et docere cepit et post aduentum sancti Spiritus, cum  in omnem terram exiuit sonus apostolorum. Unde dicitur: Nondum erat iehsu clarificatus, quia Spiritus sanctus nondum erat datus . uel tempore suo, id est, in consummatione seculi, cum tradiderit regnum Deo et Patri, quando nouissima destruetur mors . uel erit tanquam lignum, id est, sicut ille homo qui uenit in hunc mundum, non in carne peccati, sed in similitudine carnis peccati , quia sine peccato conceptus est et natus; sed tamen similis in pena peccati, quia mortalis, quia passibilis. uel, secus decursus aquarum, id est, iuxta naturam populorum in qua aliis decedentibus superueniunt alii. Spiritus sanctus aqua dicitur, quia, sicut aqua abluit exteriores sordes, ita Spiritus sancti gratia interiores. Et non mirum, si fructum  suum dabit, quia folium eius non decidet, id est, uerba eius non erunt inefficacia. Et si quibusdam non operentur, tamen hoc uerum est quod non sunt inefficacia, quia talibus non sunt uerba qui aure cordis ea non percipiunt. Ideo uerba Dei foliis comparantur, quia sicut folia arbores, ita doctrina Christum ornat, et, ut fructus latet in foliis, ita et beatitudo fidelium regitur in doctrina Christi. Et omnia quecunque faciet prosperabuntur, siue in se, siue in suis: in se, siue in dictis siue in factis; in suis, siue sint prospera siue aduersa. In hoc est Dei prouidentia mirabilis, quia etiam malis suorum utitur ad bonum.

Quosdam enim permittit cadere, ut fortiores surgant, ut Petrum in negatione, et Thomam in dubitatione,  uel etiam ad suam et aliorum utilitatem, ut Petrus, qui in suo casu didicit quanta mansuetudine subditorum uita sit corrigenda. Non sic impii, scilicet ut illa omnia cooperentur in bonum, cum etiam illa que eis uidentur bona cooperantur in malum, ut illud, Prosperitas stultorum perdet illos . Impios uocat Deum ignorantes, ut Iudei, gentiles et heretici qui erunt comparabiles pulueri non solidato ab imbre, quem uentus prohibet a facie, id est, desuper faciem terre, quia carentes humore uerbi Dei propter impietatem suam, a uento, id est, a diabolo uel prima suggestione repellentur a cognitione Dei, qui est terra uiuentium, id est, a facie. Facies pro cognitione accipitur, quia secundum faciem de qualibet re cognitionem habere solemus.  Ideo non resurgunt impii, id est, idololatre; in iudicio, id est, ut iudicent uel iudicentur, quia iam damnati sunt. Resurgentium alii resurgunt ad iudicium, alii non ad iudicium resurgunt. Qui resurgunt ad iudicium, aut iudicabuntur ad salutem iam purgati in purgatoriis, aut ad damnationem ut illi quorum perditio non est in hac uita manifesta. Resurgentium non in iudicium, alii non iudicabuntur, quia iudicabunt alios, ut sancti apostoli et alii perfecti in Ecclesia, alii non iudicabuntur quia iam euidenter damnati sunt, non solum apud Deum, sed apud Ecclesiam, ut gentiles, Iudei, et heretici, et illi qui in criminalibus peccatis presentem uitam sine confessione et digna penitentia finiunt, licet ignoretur ab  Ecclesia, neque peccatores scilicet resurgunt preuaricatores legis Iudei et falsi Christiani ab hoc ut sint in consilio iustorum, quia hic noluerunt esse in consilio iustorum.

Hoc ideo dicit, ne de sacramentis presumerent, scilicet ut iudicent uel iudicentur in bonum, sicut nec impii; nam soli pii, resurgent in iudicio, uel ut iudicent, uel ut iudicentur in bonum, et hoc ideo, quia nouit Dominus uiam iustorum, id est, probauit et dilexit uiam, id est, uitam bonam. Impii et peccatores ideo non resurgent eo modo, quoniam iter impiorum, id est, uita quam ipsimet sibi elegerunt, peribit a dignatione Dei. Aliter: impii tanquam puluis dissipabuntur, quia circumferentur idololatre omni uento doctrine , uel afflatu superbie,  ut ille qui dixit, Ponam sedem meam ad aquilonem, et similis ero Altissimo . A facie terre, a uisione Dei, qui est terra uiuentium. Ut illud, Tollatur impius ne uideat faciem Dei , ideo fiet, quia impii, id est idololatre, non resurgunt a casu primi parentis et proprio in iudicio, scilicet ut in hac uita iusto iudicio perpendant quam iustum sit ut minor seruiat maiori, seruus Domino, creatura Creatori, et ab eo recedere sine quo esse non potest, et creaturam uenerari.

Neque peccatores, id est transgressores legis resurgent in concilio iustorum. Concilium iustorum est ut que Dei sunt querant, non que sua, ut non sibi, sed Deo placeant, et propterea iter impiorum peribit, id est, uita et labor eorum sine mercede erit.  Qui enim non habuit partem in resurrectione prima non habebit partem in resurrectione secunda . Quod iter impiorum peribit, ostendit a contrario, quoniam nouit Dominus non solum cognitione, sed etiam dignatione, uiam iustorum, uitam et actum.



PSALMUS II. PSALMUS DAuID.

»Quare fremuerunt gentes, et populi meditati sunt inania? Astiterunt reges terre, et principes conuenerunt in unum aduersus Dominum et aduersus Christum eius. Dirumpamus uincula eorum et proiiciamus a nobis iugum ipsorum. Qui habitat in celis irridebit eos et Dominus subsannabit eos. Tunc loquetur ad eos in ira sua, et in furore suo conturbabit eos. Ego autem constitutus sum rex  ab eo super Sion montem sanctum eius, predicans preceptum eius. Dominus dixit ad me: Filius meus es tu, ego hodie genui te. Postula a me et dabo tibi gentes hereditatem tuam, et possessionem tuam terminos terre. Reges eos in uirga ferrea et tanquam uas figuli confringes eos. Et nunc, reges, intelligite; erudimini, qui iudicatis terram. Seruite Domino in timore, et exsultate ei cum tremore. Apprehendite disciplinam ne quando irascatur Dominus, et pereatis de uia iusta. Cum exarserit in breui ira eius, beati omnes qui confidunt in eo.«



ENARRATIO.

Quare fremuerunt gentes? Quidam a Beatus uir usque Beati omnes qui confidunt in eo, unum psalmum  dicunt esse. Hieronymus hanc rationem dat quod sit unus, quia a beatitudine incipit et in beatitudine desinit, et beatus Paulus unum ostendit in Actibus Apostolorum . Qui autem diuersum psalmum habent a superiori modo intitulant: Psalmus Dauid. Psalmus, id est operatio.

Hac ratione per psalmum accipitur operatio. quia psalterium, ut sonum reddat, manu tangitur. Per manum accipimus operationem. Dauid interpretatur manu fortis uel uisu desiderabilis, in quo significatur Christus qui est manu fortis, quia uicit diabolum et spolia eius distribuit. Quosdam enim dedit apostolos, quosdam prophetas, alios doctores . uisu desiderabilis est, quia non solum homines, sed et angeli desiderant eum uidere. Ipse enim est cibus angelorum et  hominum, ut enim panem angelorum manducaret homo, rex angelorum factus est homo. Dicamus ergo ita: Operatio que in hoc psalmo intelligitur est Christi, et hec est intentio ostendere ut quicunque uelint regnare cum Christo, eius persecutiones non recusent, quia si compatimur, et conregnabimus . Siue unus psalmus sit cum superiori, siue ab eo diuersus, in uoce Christi legitur, et continuatur cum superiori ita: Ego in hunc mundum ueni peccatores saluos facere, nec malum feci, nec malum docui, et ideo, quare fremuerunt gentes? id est, ad quam utilitatem suam? certe nullam, imo ad suam damnationem et ad meam gloriam. Gentes, id est gentiles, Pilatus et Herodes fremuerunt, id est, sine ratione ut leones in me fremitum dederunt.  Per gentes accipiuntur pagani qui geniti sunt, non regenerati. Et populi, id est Iudei, quare meditati sunt inania? id est inefficacia, a ueritate uacua. Collegerunt enim concilium, dicentes: Si dimittimus eum sic, omnes credent in eum. Ab illo ergo die cogitauerunt interficere eum . Inania hec fuerunt, quia illa mors Christi exaltatio fuit. Et iam totus mundus post eum abiit. Astiterunt reges terre. Duobus modis potest legi illud. Quasi dicat, non solum gentes, scilicet minores milites Romani, sed etiam reges maiores astiterunt illis, id est, adiuuerunt illas aduersum me. Reges terre, id est terreni, terrena amantes et celestia contemnentes. Et non solum populi Iudeorum, id est, minores,  sed et principes seculi, Annas et Caiphas. Et illi et isti conuenerunt in unum, scilicet consilium, scilicet aduersus Dominum illum qui est Dominus dominorum, id est, aduersus Patrem. Ideo aduersus Patrem, quia et aduersus Christum eius, id est, uoluntatem eius, quia uerbum Patris est eius uoluntas. Aliter, astiterunt reges terre.

Non solum fremuerunt uoce, sed astiterunt, id est, appropiauerunt operatione. Ille appropinquat ad nocendum qui laborat ut perficiat, et populi Iudeorum non solum meditati sunt inania, sed etiam omnes in unam sententiam conuenerunt aduersus Dominum eorum auctorem, et aduersus Christum eius mediatorem Dei et hominum, dicentes: Dirumpamus uincula eorum, id est, Christi et Christianorum.  uincula, id est, rationes et doctrinas quibus nos attrahere uolunt sub iugum fidei: Et proiiciamus a nobis iugum ipsorum, id est, fidem, uel iugum, id est, legem qua nos cercere uolunt a iucunda consuetudine, Non mechaberis, Non furtum facies . Per uincula, blandam doctrinam qua ad fidem alliciunt intellige. Per iugum, duram legem que post fidem Christianis imponitur. Ipsi cogitauerunt uincula Christi disrumpere et iugum eius a se proiicere, sed frustra, quia ille qui habitat in celis, id est, in predicatoribus suis, scilicet Spiritus sanctus, irridebit eos. Celi dicuntur sancti predicatores, quia compluunt uerbis, coruscant miraculis, intonant minis. Irridebit eos. Diuina Scriptura sepe Deo attribuit quod  in aliis operatur. Sic irridebit eos, id est, ostendet dignos risu, cum non poterunt efficere quod uoluerunt, ut illud: Omnes incipient illudere ei, dicentes: Hic homo cepit edificare et non potuit consummare . Et non solum irridebit, sed et quod grauius est, subsannabit, cum non solum ostendet praue uoluntatis inefficaces, sed etiam post se abire faciet; ut qui prius fuit persecutor Christi postea fiat predicator Christi. Irrisio fit ore, subsannatio in rugas naso contracto. uel, irridebit eos, his dando in reprobum sensum, id est, in tenebras interiores. Et post, subsannabis eos mittendo in tenebras exteriores. Aliter: Disrumpamus uincula eorum. In persona Christi. Quasi dicat: Ipsi conuenerunt aduersus Dominum, et aduersus me Christum eius. Sed nos,  o predicatores mei, disrumpamus uincula eorum, Iudeorum uel gentilium, scilicet eorum blanditias, quibus nos retrahere uolunt a predicatione fidei, et proiiciamus a nobis iugum ipsorum, id est, minas eorum contemnamus. Et bene possumus, quia ille qui habitat in nobis celis predicatoribus suis irridebit eos. Istud non mutatur.

Tunc loquetur in ira sua. Tunc, id est, postquam irridebit et subsannabit quosdam conuertendo, ad incredulos loquetur in ira sua, qui prius in misericordia locutus est: uenite, filii, audite me, timorem Domini docebo uos . Ponet incredulos a sinistris, et dicet eis: Esuriui, et non dedistis mihi manducare , etc. Hec dicet tunc in ira sua, id est, iusta uindicta. Et post hec, in furore  suo conturbabit eos, dicens: Discedite a me, maledicti, in ignem eternum . Nec ira, nec furor, nec aliqua mentis commotio cadit in Deum, sed ex effectu ipso hec uidetur. Ego autem constitutus sum rex ab eo. Illi conuenerunt aduersus Dominum et aduersus me Christum eius, dicentes: Eradamus eum de terra . Sed frustra. Ego autem per illam passionem et mortem constitutus sum rex, et non super paleam, tamen super grana, id est, super Sion. Sion interpretatur specula, et significat illos quorum conuersatio in celis est , qui ea que retro sunt obliuiscentes in anteriora se extendunt. Tales etiam montes dicuntur, propter eminentiam uirtutum et stabilitatem fidei: montem sanctum eius, id est,  quem ipse sanctum fecit. Ad hoc additum est sanctum, ne intelligeretur mons ille Sion.

Et quia etiam locus ille sanctus dicebatur, quia erat iuxta Hierosolymam, ideo addidit: predicans preceptum eius. Ad hoc predicans, ut dentur mihi gentes in hereditatem et termini terre in possessionem. Duobus modis legitur istud. Ad hoc ego predico, ut dentur mihi gentes in hereditatem, et quia hoc a quibusdam uarie posset accipi, determinat, et termini terre, id est, omnes gentes. Aliter, ut dentur mihi gentes in hereditatem. Hereditas ad hoc colitur, ut pascat, ita et Christus ad hoc predicat Ecclesie sue, ut eam reficiat, ut illud, Meus cibus est ut faciam uoluntatem Patris mei . Ecclesia est hereditas Christi que eum pascit, et Christus  similiter hereditas Ecclesie est eam reficiens. Et non solum gentes, scilicet minores, sed ut termini terre, id est illi qui ab amore terrenorum se iam contraxerunt, id est, perfecti uiri dentur mihi in possessionem. Possessio solet dici illa que in domo est, et illa propinquior est et magis chara: ita et illi sunt cariores Deo qui iam seculo abrenuntiauerunt. Reuera dabo tibi, quia Dominus, id est, Deus Pater, dixit ad me, id est, mecum disposuit istud. Postula a me, id est, talem te fac ut postulare possis, id est, assume inferiora ut minor fias, quia postulare non dicitur, nisi minor a maiore. Nisi enim homo fieret, pro nobis postulare non posset. Et dabo tibi gentes in hereditatem, et possessionem tuam terminos terre. Hoc expositum est.

 Et merito eas tibi dabo in hereditatem, quia tu es Filius meus, id est, uoluntas mea, nam ego genui te, id est, de essentia mea procedere feci: et hoc non temporarie, sed hodie, id est, eternaliter. Semper Filius procedit a Patre, nunquam tamen deserit Patrem, quia eius uoluntas nunquam ab eo dissentit, ut nostra. Hoc non est dictum ad humanitatem Filii, sed ad diuinitatem. Aliter non solum super Sion constitutus sum rex, id est, super Iudeos, sed etiam super gentes. Quod probat non qualicunque auctoritate, sed maxima, scilicet auctoritate Dei Patris. Filius meus es tu, non gratia uel adoptione tantum, sed natura. Merito dabuntur tibi gentes ideo, quia ad hoc tu es idoneus. Tu reges eos in uirga ferrea, id est inflexibili iustitia, non in humana iustitia que  facile mutatur: quia quod semel est iustum apud eum nunquam erit iniustum: uel quod iniustum nunquam erit iustum. Tanquam uas figuli confringes eos. Hoc modo reges eos, eos, inquam, formatos a primo parente, uasa lutea non in honorem, sed in contumeliam. Confringes, auferendo ab eis quod luteum est ut reformetur in melius. Aliter: Reges eos in uirga ferrea, scilicet tibi obedientes, inobedientes uero confringes tanquam uas figuli, scilicet facile, quia tales contra te fragiles sunt. Et nunc, reges, intelligite. Et quia constitutus sum rex uester, et uos estis hereditas mea, et per hoc facti reges qui prius fuistis serui peccati.

Ideo reges, quia ualetis regere quod in uobis luteum  est ratione et imperio animi, nunc confringamini ut uas figuli. Intelligite, id est, rationabiliter agite, ne uos in superbiam erigat quod reges uocaui, quia superbia etiam in bene factis cauenda est. Erudimini a me, qui, cum in forma Dei essem, non rapinam arbitratus sum esse equalem Deo, sed humiliaui me potius factus obediens Patri usque ad mortem , quia sub illo humiliari regnare est. Si compatimini, et conregnabitis . Qui iudicatis terram, id est, qui iam per gratiam reges facti, iudicatis, id est, damnatis quod in uobis terrenum est, scilicet uitia carnis uestre. uel per reges, inferiores in Ecclesia per illos qui iudicant terram prelatos accipimus. Exsequitur quod dixit, intelligite. Seruite Domino in timore. Hoc est intelligere, scilicet intelligenter agere,  perpendere iusto iudicio quam dignum sit ut creatura seruiat Creatori suo, seruus domino. In timore animi scilicet timete, ne animus uester se erigat, quod iustificati estis, quod reges estis; seruite potius illi cui seruire regnare est. Et ne seruitium uos humiliet et contristet, exsultate, quia hoc modo regnatis. Exsultate ei, id est, in gaudio ei seruite, non gaudio carnali in gula et ebrietate, sed cum tremore in afflictione carnis, quia hoc est gaudium mentis. Tremor corporis est: timor animi. Apprehendite disciplinam. Exsequitur quod dixit, erudimini. Apprehendite, id est, magno desiderio capite et amate disciplinam, id est, flagella mea, id est, qui uult sequi Christum debet sicut ille ambulauit et ipse ambulare . Non coronatur, nisi qui legitime certauerit .  Ideo disciplinam patris amate, quia quem pater diligit corripit : ideo apprehendite, ne irascatur Dominus, quoniam scilicet eius disciplinam , non apprehenderitis. Ita, ut dictum est, non cadit in Deum. Unde illud prophete: Tu autem, Domine Sabaoth, omnia cum tranquilitate iudicas . Irascatur, id est, uideatur iratus, cum uos iuste damnabit. Et pereatis de uia iusta, a doctrina iustorum qua omnes iustificabuntur, dati in tenebras interiores, id est, in reprobum sensum.

Aliter ne pereatis de uia iusta: hoc est, ne cadatis a Christo, que est uia que ducit ad uitam , dum non uultis eius disciplinam pati. Quasi dicat: Quid nobis nocet de uia illa perire? Multum tandem  uenietis ad eternam miseriam. Quod ostendit per contrarium, quia beati omnes erunt qui confidunt in eo. Et hoc erit tunc, cum ira eius que modo in uobis ardet, dando in tenebras interiores exardescet, id est, ualde ardebit mittendo in tenebras exteriores.



PSALMUS III. PSALMUS DAuID CUM FUGERET A FACIE ABSALOM FILII SUI.

»Domine, quid multiplicati sunt qui tribulant me? multi insurgunt aduersum me. Multi dicunt anime mee: Non est salus ipsi in Deo eius. Tu autem, Domine, susceptor meus es, gloria mea et exaltans caput meum. uoce mea ad Dominum clamaui, et exaudiuit me de monte sancto suo. Ego dormiui,  et soporatus sum, et exsurrexi, quia Dominus suscepit me. Non timebo millia populi circumdantis me. Exsurge, Domine, saluum me fac, Deus meus. Quoniam tu percussisti omnes aduersantes mihi sine causa, dentes peccatorum contriuisti. Domini est salus, et super populum tuum benedictio tua.«



ENARRATIO.

Psalmus Dauid cum fugeret a facie Absalom filii sui. Legitur in historia quod Absalom persecutus sit Dauid patrem suum uolens ei auferre regnum suum, et abstulit partem, scilicet Isreliticam tribum , et Iudas cum parte Iudeorum persecutus est Christum , de qua persecutione  ad Christum ait hic psalmus: Domine, quid multiplicati sunt? Unde hic titulus conuenienter huic psalmo ab Ezra est appositus, quia quod ibi historialiter factum est in Dauid carnali, factum est et hic in sipiritali Dauid, id est Christo, figuraliter. Absalom interpretatur patris pax, non quod Absalom pacem in patrem haberet, cum assidue eum persequeretur: sed quia pater in eum pacem habebat, quantum ad se. Quoties enim sui dirigebant aciem contra eum, rogabat ut uiderent ne Absalom periret: mortuum quoque diu fleuit fletu magno. Ita et in Iuda Christus pacem habuit; quia in nocte illa qua eum tradebat, a cena cum non repulit, sacramentum corporis et sanguinis sui cum ceteris discipulis ei tradidit, osculum ei non negauit , filius fuit  quia unus discipulorum de quibus Dominus: Non possunt filii sponsi lugere quandiu cum illis sponsus est . Psalmus Dauid, id est, operatio que in hoc psalmo intelligitur, est Dauid spiritualis, id est Christi, prefigurata in historiali Dauid, cum fugeret a facie Absalom filii sui. Fugit ille Absalom, et Christus fugit Iudam, quia surgens a cena, recessit ab eo in montem Oliueti, ut oraret; ille autem iuit ad Iudeos, ut eum traderet : uel recessit a corde eius, ut diabolus intraret, quia non erat digna habitatio Dei cum fur esset, et loculos habens ea que mittebantur portabat . Et est intentio capitis in hoc psalmo, exemplo suo hortari membra sua in multis et magnis tribulationibus non deficere, etiamsi ab his qui intus  sunt persecutionem patiantur, si ad eamdem gloriam peruenire uolunt ad quam et ipse peruenit. Et hoc differt hec intentio a superiori, quia ille psalmus egit de persecutione que fit ab his qui foris sunt; hic autem de illa que fit etiam ab illis qui intus sunt, id est, a falsis fratribus, et hortatur nos suo exemplo in tribulationibus ad quem sit confugiendum. uox capitis:

Domine. quid multiplicati sunt qui tribulant me? Quid, id est, in quantum, ut etiam de numero discipulorum augeretur numerus persequentium. uel quid, id est, ad quid? ad suam confusionem et ad meam clarificationem. Hoc ad exhortationem et consolationem suorum. Reuera tribulant, id est affligunt  me in carne, quia multi insurgunt, id est intente surgunt. Aduersum me, id est, non ut sequantur, sed ut persequantur. uere aduersum me, quia multi dicunt anime mee, id est, uite mee, uel non solum corpori, sed etiam anime: Non est salus ipsi in Deo eius, nedum resurrectio; nec etiam aliqua salus in Deo eius, scilicet cuius Filium se facit. Quasi dicat, Deus dereliquit eum: quia hoc putabant, ideo persequebantur. Si eum cognouissent, nunquam Dominum glorie crucifixissent . Sed mentiuntur. Tu autem, Domine, susceptor meus es, id est defensor meus. Susceptor dicitur, qui causam alterius suscipit ad defendendum; susceptus, qui suscipitur, uel susceptor humanitatis mee. Hic uidetur quod in hoc psalmo humanitas Christi loquitur  ad diuinitatem. Gloria mea, id est, gloriatio humanitatis mee. Quia ego, in quantum homo, ignominia mea: uel gloria mea in quo est solum gloriandum. Qui enim gloriatur, in Domino glorietur . Ideo gloria mea, quia exaltans caput meum, id est, mentem meam, que carnalitatis caput est, erigens ne deficiat in tribulationibus.

Et merito me exaltas: quia sic oraui, ut exaudiri dignus essem. Ego clamaui, id est, irremisse bona operatus sum: uoce mea, id est, cordi consona, quia ex magno desiderio operatus sum bona ad Dominum, scilicet nullum aliud postulans premium, quia si quis bene operatur, et aliud petit quam Dominum, non exaudietur a Domino. Amen dico uobis, receperunt mercedem suam . Et quia tam  idonee clamaui, exaudiuit me de monte sancto suo, id est, de me qui mons sum propter eminentiam uirtutum et stabilitatem fidei, sancto, id est, sanguine uncto. Soli martyres proprie sancti dicuntur, alii beati uel iusti. uel, sancto suo, id est, quem sanguine martyrii sui consecrauit. uel, de monte sancto suo, id est, de iustitia quam mihi dedit precipuam, qui est mons, Iustitia tua sicut montes Dei . uera innocentia summa est iustitia. Illa est natura innocentia que nec nocet sibi, nec alii, et hec fuit in Christo. Hec etiam fuit causa quare exaudiretur. uere exaudiuit. Nemo enim tollet animam meam a me . Potius ego dormiui sponte patiendo.

Dormitio est enim transitus de uigilatione ad somnium,  sicut expergefactio transitus ad uigilationem, et soporatus sum, id est, sponte mea mortuus sum, et exsurrexi cum uolui. Et sicut ego optaui, ita et uos orate, fideles mei, ut exaudiamini. »Dicunt quidam, si Christus uoluntarie mortuus est, quid ergo peccauerunt occidentes eum? Sed considerandum est, non quod fiat solum, sed quomodo fiat.« Omne enim peccatum quodammodo bonum est, quodam autem modo malum. Bonum est, quantum ad iustitiam Dei in cuius dispositissima domo nichil fit iniuste. Malum autem, quantum ad uoluntatem eius facientis. Qui enim peccat ex culpa precedente hanc penam habet: que pena ex iustitia Dei est etiam in primo peccato; hoc processit ex libertate arbitrii. Ideo exsurexi, quia  Dominus suscepit me. Ille me suscepit de sepulcro qui me suscepit in uirginis utero. uel suscepit me, quia ego susceptus eius sum; et quia Dominus suscepit me, Non timebo millia populi circumdantis me, caput et membra. Bene, circumdantis, quia pauci sunt ueri Christiani ad numerum infidelium, et quia ego caput non timeo, exsurge, Domine, id est, perfice que cepisti, ac meos predicatores exsurgere a timore mentis, ut cum fiducia predicent; et sic saluum me fac, in futuro, id est, meos, et debes, quia tu es Deus meus. Quisque facit sibi Deum, quem maxime diligit: libibidinosus uenerem, uinosus Bacchum, Epicurus uentrem. Ego uero et mei te solum et diligunt et habent Deum. uel, exsurge, Domine, id est, notitiam tuam da diligentibus qui quanto plures  conuertentur tanto minus predicatores timebunt. Quotidie Christus exsurgit, cum eius resurrectio nescientibus manifestatur. Quoniam tu percussisti omnes aduersantes mihi sine causa. Ideo non timebo millia populi circumdantis me, quoniam tu percuties eos, tandem separabis eos ab Ecclesia tua ut paleam a granis in iudicio. Et hoc unde scio? Quoniam iam percussisti omnes aduersantes mihi sine causa. Ideo quod sine causa mihi aduersantur, hoc indicat illos a te percussos, id est, datos in reprobum sensum. Dentes peccatorum, id est, maledica uerba quibus nos lacerant, contriuisti, id est ad nichilum redegisti. Non est salus illi in Deo eius. Iam ad nichilum redacti sunt. uel dentes, id est, auctores perditionis eorum qui eos quasi deuorant, dum sibi incorporant et faciunt  esse quod sunt, ut dictum est Petro scilicet in bonum: Macta et manduca . Domini est salus. Bene dixi, saluum me fac, nam Domini est salus, non mea: et quia tua est, o Domine, super populum tuum benedictio tua. Benedictio, id est, multiplicatio uirtutum et bonorum operum super populum tuum, ut illud, Benedicat nos Deus, Deus noster , id est, multiplicet.



PSALMUS Iu. IN FINEM IN CARMINIBUS. PSALMUS DAuID.

»Cum inuocarem, exaudiuit me Deus iustitie mee, in tribulatione dilatasti mihi. Miserere mei, et exaudi orationem meam. Filii hominum, usquequo graui corde, ut quid diligitis uanitatem et  queritis mendacium? Et scitote quoniam mirificauit Dominus sanctum suum: Dominus exaudiet me, cum clamauero ad eum. Irascimini et nolite peccare: que dicitis in cordibus uestris et in cubilibus uestris compungimini. Sacrificate sacrificium iustitie, et sperate in Domino. Multi dicunt: Quis ostendit nobis bona? Signatum est super nos lumen uultus tui, Domine; dedisti letitiam in corde meo. A fructu frumenti, uini et olei, multiplicati sunt. In pace in idipsum dormiam et requiescam. Quoniam tu, Domine, singulariter in spe constituisti me.«



ENARRATIO.

In finem psalmus Dauid, canticum, uel in carminibus.  Per canticum accipimus gaudium. In titulis psalmorum sepe inuenitur canticum psalmo appositum, uel in carminibus. Ideo quesitum est an omnis psalmus esset canticum, uel, e conuerso, an quidam psalmi essent canticum, uel e conuerso. Sed inuentum est quod in quibusdam psalmis precedit psalmus, et sequitur canticum, in quibusdam precedit canticum, et sequitur psalmus. Significat quod priores eius partes consolentur nos ad laborem, posteriores eius partes consolentur nos per gaudium; priores inuitant ad gloriam, posteriores hortantur nos ad laborem. In quo autem psalmo precedit in titulo psalmus, et sequitur canticum, priores eius partes hortantur nos ad laborem, posteriores inuitant ad gloriam. Sicut et in hoc psalmo, Cum inuocarem, in finem psalmus  Dauid, id est, bona operatio que intelligitur in hoc psalmo, est Dauid, et quia est Dauid carnalis, est et spiritalis, ideo determinat in finem, id est, hec operatio sic intelligenda est esse Dauid, ut illum intelligamus qui est finis, ideoque duobus modis: uel, quia est consummatio, non consumptio legis et prophetarum: uel, quia est omnium bonorum perfectio, quia omnia bona imperfecta usque ad eum qui est summum bonum. Omne enim imminutum perfici habent. Et est canticum, id est, ostendit nobis post bonam operationem gaudium et premium laboris. Et hic bona operatio et premium operationis ostenditur nobis exemplo capitis. Ipse titulus ostendit intentionem. uox capitis: uos fideles mei qui per multas tribulationes ad regnum tenditis, si peruenire  uultis, inuocate Deum, id est, intus uocate in corde, non solum in uoce: uel, uocate Deum in uos, ut nichil petatis in premium laboris uestri, nisi ipsum, et exaudiet uos, quia me caput hoc modo exaudiuit. Et hoc est quod dicit:

Cum inuocarem, exaudiuit me Deus. Deus dico iustitie mee, id est, qui me docuit quomodo iuste peterem, quia ipse dat et uelle et posse pro bona uoluntate . uel, ideo Deum uocaui, et non alium, qui ab eo est omnis iustitia, non in diuitiis uel aliis huiusmodi

Sed quia dulcius et familiarius uidetur loqui cum Deo quam de Deo, ideo conuertit sermonem ad ipsum, postquam fidelibus suis ad exhortationem de Deo locutus est. uere exaudisti me, et in me, et in  meis, quia in tribulatione dilatasti mihi, id est, dilatatum cor dedisti mihi non strictum ut non solum diligerem amicos, sed etiam inimicos. Arcta est enim uia que ducit ad uitam , et tamen non curritur nisi dilatato corde:

Hoc caput de se, sic autem de membris suis: Dilatasti mihi, id est, meis in tribulatione, scilicet ut ipsa tribulatio non uideretur eis angusta, sed dilatasti gaudium, quia tribulatio et angustia in omnem animam hominis operantis malum .

Unde Apostolus, Non solum autem, sed et gloriamur in tribulationibus, scientes quia tribulatio patientiam operatur, patientia probationem, probatio uero spem, spes autem non confundit, quia caritas Dei  diffusa est in cordibus per Spiritum sanctum qui datus est nobis . Miserere mei. Hic patet quod Christus non de se tantum loquitur in hoc psalmo, Miserere mei, id est, perfice quod cepisti. Clarifica me in te, et quosdam in meis spe, scilicet perfectos. Miserere his qui adhuc infirmi sunt, ut illos dilates et perficias, et exaudi orationem meam. Exaudi, id est, imple orationem meam que est pro augmento uirtutum, scilicet ut crescant in uirtutibus.

Oramus ut ueniant bona, deprecamur ut auertantur mala. Aliter: Exaudiuit me Deus iustitie mee, hoc modo exaudiuit dando iustitiam quam petebam. Reuera, o Deus, dedisti mihi iustitiam, quia in tribulatione dilatasti mihi et quia exaudisti me iustificando, miserum conseruando, scilicet ut nil orem  nisi quod dignum sit, quemadmodum Paulus qui orauit quod non debuit, propter quod dictum est ei: Sufficit tibi gratia mea, nam uirtus in infirmitate perficitur . Et quia Deus exaudiuit me eum inuocantem, ergo et uos exaudiet, si eum inuocaueritis. Propter quod dico: Filii hominum, scilicet Adam et Eue in uetustate et in originalibus uitiis perseuerantes, nolentes fieri Dei, usquequo, id est quandiu. Iam uenit Filius Dei qui uos filios suos querit facere, usque ad eius aduentum de ignorantia quodammodo fuistis excusabiles, nunc autem minime: graui corde, scilicet eritis? Quandiu amabitis hec terrena? que  pondus sunt, non subsidium, quia potius a uera beatitudine uos retrahunt quam eo perducant: ut quid diligitis  uanitatem? Ut quid, id est, in quantum diligitis uanitatem, id est hec temporalia bona que sunt uanitas, id est, tantum umbra ueri boni: et non solum diligitis, sed etiam queritis mendacium, scilicet hec eadem terrena que, cum umbra sint tantum ueri boni, mentiuntur, quia non soluunt quod promittunt. Opes non dant sufficientiam, honores non soluunt potentiam, et cetera ad eumdem modum, et tamen uidentur hoc promittere. Ad quid ergo, id est, ad quod commodum, diligitis uanitatem, queritis mendacium? Aliter, filii hominum, ac si dicat: De aliis non est mirum si non inuocant, cum non sint filii hominum, sed potius filii eorum qui se denominauerunt. uos autem Iudei, qui estis filii hominum, id est, patriarcharum et prophetarum per doctrinam,  qui uere homines fuerunt quia ratione usi sunt, et qui uobis Dei cultum multis modis insinuauerunt: usquequo graui corde eritis? quid ultra exspectatis? Iam uenit ille quem patres uestri uobis predixerunt, scilicet ego. uenite, filii, audite me , ut quid diligitis uanitatem et queritis mendacium, dicentes, Messias nondum uenit? Quasi dicat, nolite diligere uanitatem, et nolite querere mendacium, et mirificabit uos Dominus.

Et ut hoc credatis uerius, scitote, id est nolite dubitare, quia mirificauit Dominus, id est, miro modo clarificauit faciendo de mortali immortalem me sanctum suum, in hoc sanctum, id est, purum, quia non dilexi uanitatem, et non quesiui mendacium. Ita  et uos, si hec non quesiueritis, clarificamini. Dominus exaudiet me. Ac si dicat: Imitamini me, quia sum uobis non solum exemplum, sed adiutorium. Quia inuocaui, id est digne uocaui Deum, exaudiet me, quia iam clarificauit; et exaudiet me, cum clamauero ad eum, etiam pro uobis. Quasi dicat, quid faciemus ut et nos exaudiamur? Irascimini preteritis peccatis, et nolite peccare, quia non sufficit deflere peccata que gessimus, nisi postmodum deflenda non admittamus. Que dicitis, id est, cogitatis in cordibus uestris; in cordibus ea tantum dicite, et non cogitanda non erumpant in factum. Et tamen, quia peccatum est in corde etsi non uenit ad actum, in cubilibus uestris, id est, in corde compungimini, id est, ipsam etiam conscientiam peccati emendate per  penitentiam, id est, peniteat uos et cogitasse. Aliter: Irascimini, id est, ira uos concutit: sit tantum, et non commotio animi, et non etiam factum hoc est, et nolite peccare. Et quia non solum ira ad peccatum nos impellit, ideo subdit: Que dicitis, id est, quecunque alia uitia preter iram dicitis in cordibus, que sint digna penitentia, in cordibus tantum dicite, id est, cogitate, et non exeant ad operationem; et tamen de his uitiis que tantum in cogitatione sunt, etsi leuia sint, in cubilibus, id est, in cordibus uestris de his compungimini, scilicet conterite caput serpentis, sicut dictum est Eue et serpenti: Tu conteres caput illius, et ipse insidiabitur calcaneo tuo . Caput serpentis est initium peccati, id est suggestio diaboli. Illam debemus conterere compunctione et  oratione, dum est paruula, ne crescat usque ad actum. Unde illud: Beatus qui tenebit et allidet paruulos suos ad petram . Per calcaneum accipitur consummatio peccati, quia hoc maxime obseruat diabolus, ut perficiamus: ad hoc insidiatur, ad hoc laborat. Notandum quod non dicit, Nolite irasci, quia hoc non est nostre potestatis: ex pena enim peccati hoc habemus ut carnalitas nostra diuersis concupiscentiis subiaceat.

Sed habemus rationem mentis que has refrenet, ne usque in actus prorumpant. Ait enim Apostolus: Ego autem mente seruio legi Dei, carne autem legi peccati . Et si usque ad actus perducantur, quomodo corrigantur? Et hoc modo, ut supra dictum est: Sacrificate sacrificium iustitie, scilicet puniendo  in uobis iram et alia uitia, per singula uitia quasi singulas uictimas mactate Deo, amputando superbiam, taurum; amputando lasciuiam, hedum; amputando libidinem, hircum: ita et in aliis. Et hoc est sacrificium iustitie, cum nos ipsi punimus uitia nostra iudices in nobisipsis constituti. Et sic sacrificando sperate in Domino. Nam qui non sacrificat non speret. Hic canticum psalmi aperitur. Aliter: Irascimini ultionem sumendo de peccatis iam perpetratis, et nolite ultra peccare. Et post abnegationem uitiorum sacrificate sacrificium iustitie; id est, recte uiuite Et sic sperate premium laboris uestri, tamen in Domino, ut ipse sit premium, non aliud. uos qui sic uiuitis, sperate eterna premia. Nam sunt multi qui  non sperant, dicentes: Quis ostendet nobis bona? scilicet illa que promittis. Quis ascendit in celum qui illa uideret et nobis renuntiaret? aut quis ostendet nobis mala, scilicet illa tormenta que dicitis esse apud inferos? Frustra hoc dicunt, quia tu, Domine, ostendisti nobis dando nobis rationem ad similitudinem tuam. Nam signatum, id est, sigillatum, et in ipso sigillo Spiritus sancti, est super nos lumen uultus tui, Domine, id est, lux illa que imaginem tuam in nobis facit apparere. uel lumen uultus tui, id est claritas imaginis tue que in nobis obscurata est in Adam, scilicet uera ratio, qua tibi similes sumus, antecedente sigillo sancti Spiritus in nobis reformata est. Et hoc est quod sequitur: Dedisti letitiam, id est Spiritus sancti gratiam in corde meo, quia caritas  Dei diffusa est in cordibus nostris per Spiritum sanctum qui datus est nobis . Aliter: Dedisti letitiam in corde meo, signando lumen uultus tui, id est rationem super nos, id est, in superiori nostro, scilicet in anima: dedisti, id est, ostendisti mihi tuam letitiam, scilicet eternam beatitudinem, non foris querendam, sed in corde meo, id est, in sola spe, et nondum in re. Illi autem qui dicunt, Quis ostendet nobis bona, ideo ignorant hanc beatitudinem, quia multiplicati sunt, id est, multis impliciti, et multis sollicitantur. A fructu, id est utilitate sui frumenti, non tui, scilicet Christi de quo dicitur: Nisi granum frumenti cadens in terram, mortuum fuerit, ipsum solum manet . Ego sum panis uiuus . Sui uini, non tui. uinum Domini, imitatio passionis  Christi, de quo corpus fidelium denuntiat, ut corpus beati Laurentii et aliorum multorum. Quia calix Domini inebrians quam preclarus est . Et olei sui, non tui. Oleum Domini est gratia Spiritus sancti. Oleum autem peccatorum carnis delectatio uel adulatio. Per hec tria, frumentum, uinum, oleum, que aduersum carnis precipitia sunt cetera carnalia intelliguntur. Ego autem perfecta Ecclesia, quia beatitudinem meam in his non quero, dormiam in hac uita secundum obliuionem omnium temporalium negotiorum. In pace, id est, in appetitu eternorum bonorum que sunt pax, quia ibi nulla tumultuantur uitia: pace, dico, tendente in ipsum, scilicet ubi aliud non sequitur nisi ipsa pax. Et postea requiescam sancta in eterna quiete, cum mortale hoc  induet immortalitatem, cum nouissime inimica destruetur mors . Causa quare hic dormiam et post requiescam. Quoniam tu, Domine, constituisti me singulariter in spe, id est, in sola spe hereditatis mee, scilicet ut non foris quererem beatitudinem meam in his transitoriis.



PSALMUS u. IN FINEM PRO EA QUAE HAEREDITATEM CONSEQUITUR PSALMUS DAuID.

»uerba mea auribus percipe, Domine, intellige clamorem meum. Intende uoci orationis mee, rex meus et Deus meus. Quoniam ad te orabo, Domine, mane exaudies uocem meam. Mane astabo tibi, et uidebo quoniam non Deus uolens  iniquitatem tu es. Neque habitabit iuxta te malignus, neque permanebunt iniusti ante oculos tuos. Odisti omnes qui operantur iniquitatem, perdes omnes qui loquuntur mendacium. uirum sanguinum et dolosum abominabitur Dominus: ego autem in multitudine misericordie tue introibo in domum tuam, adorabo ad templum sanctum tuum in timore tuo. Domine, deduc me in iustitia tua propter inimicos meos, dirige in conspectu tuo uitam meam. Quoniam non est in ore eorum ueritas, cor eorum uanum est. Sepulcrum patens est guttur eorum, linguis suis dolose agebant: iudica illos, Deus. Decidant a cogitationibus suis, secundum multitudinem impietatum eorum expello eos, quoniam irritauerunt  te, Domine. Et letentur omnes qui sperant in te, in eternum exsultabunt, et habitabis in eis. Et gloriabuntur in te omnes qui diligunt nomen tuum, quoniam tu benedices iusto. Domine, ut scuto bone uoluntatis tue coronasti nos.«



ENARRATIO.

In finem pro ea que hereditatem consequitur. Psalmus Dauid. In hoc psalmo figurate intelligitur quod olim historialiter est actum in Sara et Agar, una libera, altera ancilla : libera cum filio hereditatem accepit. Agar ancilla cum filio hereditate priuata est. Per Saram liberam et filium eius catholica significatur Ecclesia: per Agar ancillam et filium eius ecclesia malignantium, falsorum Christianorum et hereticorum significatur  et eius proles qui, quamuis ab Abraham, id est, Christo, generati sunt secundum baptismum et quedam alia sacramenta, tamen non consequentur hereditatem, cum exigentibus eorum prauis meritis generatio illa magis in seruitutem quam in libertatem uergat. Titulus sic exponitur: Psalmus iste, id est, presens exhortatio bone operationis est Dauid, id est, Christi dirigentis in finem, id est in consummatum bonum eos quos hortatur pro ea, id est, catholica Ecclesia que hereditatem consequitur, a qua hereditate contraria pars exterminabitur. Est autem huius psalmi intentio proponere exemplum eorum qui ad hereditatem perueniunt, et eorum qui ea priuantur, ut discant qui ad hereditatem uocantur quos imitari debeant, quos fugere  et quomodo illuc peruenire. Ecclesia catholica tendens ad promissam hereditatem, id est, ad eternam beatitudinem, cernens multa impedimenta in uia, id est, in hac uita, timens ne non perueniat, inuocat auxilium eius qui est uia illuc, ductor et ipsa hereditas .

uerba mea auribus percipe, Domine. Ut dignus sit exaudiri orat quanto affectuosius ualet. O Domine, hoc ideo quia ego seruus tuus, uerba mea, ideo mea quia cordi consona, scilicet perfecta, auribus percipe, id est, ne dedigneris audire. Non hoc dicitur quod sit circumscriptus, quia audire Dei non est aliud quam nutum sue uoluntatis euidenter ostendere, sed ex humana consuetudine hoc dictum est,  qui uerba quibus aures adhibent auditu digna ostendunt. uel, auribus percipe, id est, tu qui habes uim percipiendi sensualia, iudica uerba mea an sint digna exauditione, intellige clamorem meum. Quanto maior est clamor quam uerba, tanto maius est intelligere quam auribus percipere. Quasi dicat: Mea ualida postulatio te ad misericordiam inclinet, scilicet ut efficias quod peto, quia tuum intelligere facere est. Adhuc maius postulat: Intende uoci orationis mee. Quia ego intense et sine intermissione clamo, ideo et tu intende, id est irremisse exaudi. Aliter: quia sine tuo auxilio nichil possum, intende uoci orationis mee, id est, irremissam fac ut et tu irremisse exaudias. Tu enim iubes quod uis, et facis quod uis. Orationis mee, que sit de profectu  uirtutum, et per hoc possumus accipere superius et clamorem pro gemitu, quia rex meus es, quia tu me regis: uel, quia alium regem nolo habere uoluntate propria nisi quem habeo Deum natura, ne deuium, a uia iustitie, et Deus meus, id est, uirtus mea: Deus uirtus est, et qui orat, id est, uirtutes querit, Deum querit et merito illius Deus dicitur , timor, inde Deus, quia timor Deum cognoscere facit. uel, rex meus, Christe, Deus meus Pater, id est, Creator meus. Et reuera intendes, quoniam et clamaui et semper clamabo in me et in posteritatibus meis usque ad consumationem seculi, et hoc est, quoniam orabo, o Domine, et ad te, ut tota mea oratio ad te dirigatur, ut tu sis modus petitionis mee, et quia te et ad te orabo, exaudies uocem meam non nocte, sed  mane. Tota hec uita quasi nox est, quia multis et magnis ignorantie et uitiorum tenebris inuoluitur. Transacta hec corruptibili uita, cum mortale hoc induet immortalitatem , ueniet mane, id est initium diei nunquam deficientis. Tunc enim fulgebunt iusti sicut sol in regno Patris eorum , claritate uirtutum splendidi, nullam maculam corruptionis habentes. Hoc modo exaudies, quia mane, id est, remotis ignorantie et totius corruptionis tenebris, luce uirtutum et immortalitatis splendidus, astabo tibi, assidue tecum stabo. Quod hic non est. Stamus enim hic cum Deo, sed non astamus, quia appropinquamus bene uiuendo, male autem uiuendo ab eo recedimus. uel astabo tibi, id est tue cognitioni prope stabo: quia nunc cognosco ex parte, tunc  autem cognoscam sicut et cognitus sum . Et tunc cum ero iam totus lucidus, non habens maculam neque rugam, uidebo scilicet aperte. uidemus enim nunc per speculum in enigmate, tunc autem facie ad faciem . uel, mane, id est, tempestiue et sine dilatione exaudies uocem meam in hac uita preceptis tuis consulendo, et uires administrando ne deficiam in uia. Et merito me tempestiue exaudies, quia ego mane astabo tibi, id est, tempestiue, ut ille qui auidus est ad laborem summo mane incipit. Mane incipiam et astabo tibi, id est, assiduus ero. Reuera mane astabo tibi, quia non nocte, quoniam non Deus uolens iniquitatem tu es. Et hoc est quod dicit: Neque habitabit iuxta te malignus. Ac si  dicat: Soli iusti hanc hereditatem consequentur, quia iniusti priuabuntur ea . Malignus, id est immundus detractor, odiosus, in cuius corde sola malitia habitat. Non habitabit iuxta te ut habeat hereditatem, quia tenebre non possunt manere iuxta lucem. Et cum tu sis ignis consumens, non potest tibi adherere. Si quis enim edificauerit supra fundamentum hoc, lignum, fenum, stipulam, omne hoc quale sit ignis probabit . Neque iniusti, id est, operarii iniquitatis, scilicet Iudei, heretici et alii falsi Christiani, permanebunt ante oculos tuos, quia eorum penitentiam misericorditer exspectas, quia fidei et sacramentorum cum fidelibus tuis participes esse concedis, sed non permanebunt. Aliter: per malignum, Iudeum male lege utentem;  per iniustos, falsos Christianos possumus accipere. uel per malignum, diabolum; per iniustos, membra eius. Et ne quis ideo desperet, quia malignos et iniustos hereditate priuauit, cum uix sit aliquis qui penitus uitio careat in hac uita, ideo determinat de quibus dicat, consolando iustos. Odisti omnes qui operantur iniquitatem. Magna Dei misericordia non odit illos qui operati sunt, sed qui operantur, id est, qui perseuerant. Bene, odisti: quia qui odit aliquid uel ab eo recedit, uel a se illud separat, sic et Deus impios, non quod odium sit in eo. Potest et sic accipi ut per malignum uniuersaliter accipiamus omnem iniquum siue paganum, siue Iudeum, siue falsum Christianum, qui omnes quasi unus sunt in iniquitate, et ad hos sit redditum,  Omnes qui operantur iniquitatem. Per iniustos, possumus accipere hereticos, qui etiam pluraliter inducuntur propter diuersas sectas. Et de his dicitur: Perdes omnes qui loquuntur mendacium, non qui locuti sunt. Quanto maius est perdere quam odio habere, tanto maius est peccatum mentiri quam male agere non qualicunque mendacio, sed mendacio quod semper in actu est, ut hereticorum. Potest Deus aliquem odio habere qui tamen uiuat. Quem uero perdit ad nichilum redigitur. Sunt enim quedam mendacia satis uenialia, ut ea que fiunt pro ludo, pro aliorum uita conseruanda et aliis multis modis, sed qualitercunque fiat pecatum est. Bene dicit, perdes quia Deus uera essentia est. Qui autem mentitur, illud dicit quod non est, et esse non esse penitus  destruit. Quam magnum sit peccatum hereticorum ostendit, uocans hereticum uirum sanguinum. Merito, quia fundit sanguinem animarum, id est, fidem qua uiuunt anime iustorum. Iustus enim meus ex fide uiuit . Ideo hereticorum mendacium maius est aliis peccatis, quia alia peccata solum illum qui agit occidunt: hoc autem et illum qui mentitur, et omnes quos in errorem mittit. Quem uirum sanguinum, eumdem dicit: uirum dolosum duabus de causis: uel, quia aliud habet in corde et aliud in lingua, cum sciat non esse uerum quod dicit, et tamen quadam presumptione uerum asserere conatur. Non enim ignorantia hereticum facit, sed iactantia. uel ideo dolosum, quia admiscet uera  falsis, ut eo facilius fallere possit. Aliter: uirum sanguinum et dolosum abominabitur Dominus. Si uolumus superius accipere generaliter dictum, odisti omnes qui operantur iniquitatem, erit probatio in parte, quia et uirum sanguinum, id est, homicidam abominabitur Dominus: perdes omnes qui loquuntur mendacium, quia non solum uirum dolosum qui mentitur, sed etiam illum qui ueritatem dicit ut decipiat, ut qui planam uiam ostendit ut in turbam predonum mittat. Isti omnes exheredabuntur. Ego autem, catholica Ecclesia, introibo in domum tuam celestem Ierusalem, scilicet supernorum ciuium societatem. Introibo, ut lapis in edificium: in multitudine misericordie tue, id est, non in meis meritis. Ideo in multitudine, quia magnum est introire  uel cum multis quos misericordia tua introire faciet: ideo introibo, quia adorabo prius. Hic exponit illud adorabo, scilicet ad templum sanctum tuum, uel ut perueniam in timore tuo, scilicet casto, non fornicario quem caritas foras mittit . Hoc modo orabo: Domine, deduc me in uia tua, quia in uia sum, id est, in prouectu, fac me ire de uirtute in uirtutem: hoc est, in iustitia tua, non mea substantia, dirige uiam meam, id est, uitam meam in conspectu tuo, ut tuis oculis sit digna: uel uiam tuam, id est, mandata tua fac, ut ea recte intelligam. Et fac propter inimicos meos hereticos, quia in illa uia mihi insidias ponunt. Ideo dirige uias meas, quoniam non est in ore eorum, id est, in uerbis eorum ueritas. In uerbis ideo non est ueritas, quia cor eorum uanum  est, id est, non habent ueritatem, uel uanum, id est, per elationem annichilatum, tractum a fumo qui quanto altius ascendit tanto magis euanescit. Ut illud, Dicentes enim esse sapientes, stulti facti sunt et euanuerunt in cogitationibus suis . Sepulcrum est patens guttur eorum, eorum, id est, doctrina eorum similis est amplo et profundo sepulcro, quod uno cadauere recepto non clauditur, sed semper patet ut deuoret, semper fetorem emittit nocuum. Linguis suis dolose agebant, non tuis, o Deus, quia ad hoc eas eis dedisti ut ueritatem loquerentur. Ideo suis quia ad mendacium eis utuntur. Dolose agebant, id est, deceptorie agebant. Bene, agebant, quia imperfecte, interdum uera, interdum falsa proferendo. Et quia tales sunt iudica illos, Deus. Hoc potest legi et  in bonum et in malum. In bonum: o Deus, iudica illos, id est, damna eos tales quales se fecerunt, scilicet damna in eis uitia eorum, id est, decidant a cogitationibus suis, id est, ipsa eorum conscientia accuset eos, uel separentur a prauis cogitationibus suis. Secundum multitudinem impietatum eorum expelle eos, quoniam irritauerunt te, Domine, id est, secundum multas miserationes tuas deleatur multitudo peccatorum eorum. Ideo cadant a cogitationibus suis, quoniam praue sunt, quoniam irritauerunt te, Domine, id est, irritum duxerunt, dum conati sunt legem tuam destruere: uel irritauerunt, id est, te, dulcissimum cibum naturaliter, sibi et aliis insipidum fecerunt. Febricitanti etenim palato dulcis cibus  insipidus fit. Et prius conuersione inimicorum letentur omnes qui sperant in te. Letentur hic in spe, et post in eternum exsultabunt, id est, plenarie gaudebunt, cum duplicem stolam immortalitatis accipient. Et bene dixit prius, letentur, et post, exsultabunt, quia letitia est animi, exsultatio uero corporis. A salto, inde exsulto: et fideles prius letantur de resurrectione anime, que est prima stola, et post plenarie gaudent de resurrectione corporis, que est secunda stola. Et merito exsultabunt, quia tu habitabis in eis.

In malum sic potest accipi quod dictum est, Iudica illos, Deus. Quia incorrigibiles sunt et tuis fidelibus multum nocent, o Deus, iudica illos, id est, damna, separa paleas a granis. Et hoc non optando dicit Ecclesia, sed prophetando. Iudica, id est, damna et hic et in futuro. Decidant a cogitationibus  suis in hac uita, id est, propter prauas cogitationes suas in quas ceciderunt prauis meritis suis precedentibus. Decidant, id est, in deteriora cadant de errore in errorem corruendo, et in futuro expelle eos ab hereditate sua secundum multitudinem impietatum eorum, id est, multum expelle, quia multe sunt impietates eorum. Quoniam irritauerunt, id est, spreuerunt quasi uile quid te, Domine, qui es Dominus omnium. Et postquam separata erit palea a grano, tenebre a luce, letentur adepta hereditate omnes qui sperant in te, non in alio, et merito letentur, quia in eternum exsultabunt, ut prius dictum est. Ideo exsultabunt, quia habitabis in eis, qui modo habitas in eis per operantem gratiam, inhabitabis tunc secundum presentiam et manifestationem  tui ipsius: Et, quod maius est, gloriabuntur in te, id est, perfectam gloriam se adeptos uidebunt in te summum bonum. Omnes qui diligunt scilicet modo, nomen tuum, id est Dominus. Dominus nomen est illi. Illi hoc nomen diligunt qui Deo uoluntarie seruiunt. Ideo gloriabuntur, quoniam tu benedices iusto. Bene iusto: omnes enim unum sumus in Christo, id est, augebis et multiplicabis omnem gratiam et omnes uirtutes, quia quod modo habent in spe tunc habebunt in re, nunc ex parte, tunc perfecte. Reuera, gloriabuntur in te, o Domine, et non in alio, quia tu coronasti nos, id est, circumuallasti et munisti quasi corona militium, scuto, id est protectione bone uoluntatis tue: uel coronasti nos post uictoriam,  non meritis nostris, sed ut scuto bone uoluntatis tue preuenisti uoluntatem nostram, quia tu dedisti uelle, dedisti et perficere: tu enim operaris in nobis per gratiam tuam, et opus misericordie tue in nobis coronas.



PSALMUS uI. IN FINEM IN CARMINIBUS PRO OCTAuA, PSALMUS DAuID.

»Domine, ne in furore tuo arguas me, neque in ira tua corripias me. Miserere mei, Domine, quoniam infirmus sum: sana me, Domine, quoniam conturbata sunt ossa mea. Et anima mea turbata est ualde: sed tu, Domine, usquequo? Conuertere, Domine, et eripe animam meam: saluum me fac propter misericordiam tuam. Quoniam  non est in morte qui memor sit tui: in inferno autem quis confitebitur tibi? Laboraui in gemitu meo, lauabo per singulas noctes lectum meum, lacrymis meis stratum meum rigabo. Turbatus est a furore oculus meus, inueteraui inter omnes inimicos meos. Discedite a me, omnes qui operamini iniquitatem, quoniam exaudiuit Dominus uocem fletus mei. Exaudiuit Dominus deprecationem meam, Dominus orationem meam suscepit. Erubescant et conturbentur uehementer omnes inimici mei: conuertantur et erubescant ualde uelociter.«



ENARRATIO.

Psalmus Dauid pro octaua in finem in hymnis: octauus accipitur dies iudicii. Quidam, peruerse intelligentes, septem millia annorum pro septem diebus  accipiebant. et post, sequi octauum, id est, iudicii diem, et sic diem iudicii certum se inuenisse putabant. Quibus hec uerba Domini contradicunt: Non est uestrum nosse tempora uel momenta que Pater posuit in sua potestate , et alia multa: potest autem sic intelligi: Ex quo omnia ceperunt que uariationibus subiacent, totum illud tempus septem diebus uoluitur, ideo tota hec uita in septenario potest accipi. Transacta hac rerum uertigine, sequitur octaua, in qua non erit opus uarietate temporum, quia dies illa non uariabitur, nec uertetur in tenebras. Aliter: sex diebus operatus est Dominus. In creatura uniuscuiusque potest accipi etiam unius diei spatium in qua operari licet. Septima dies accipitur spatium illud quod est inter transitum  huius uite et communem resurrectionem. Octaua dies est resurrectionis. Aliter: due sunt generationes, una carnalis, altera spiritalis. Carnalis generatio fuit a primo homine usque ad Christum. Hec fuit prima, carnaliter uixit, quamuis in ea aliqui spirituales fuerunt, ut Abraham, Isaac et Iacob, qui in Spiritu sancto Deo seruierunt, tamen carnales dicti sunt, quia carnales obseruationes acceperunt, et in umbra fuerunt. Spiritalis generatio accipitur fidelium ab aduentu Christi usque in finem seculi, que generatio spiritalis dicitur, quia uiuit in nomine spiritus et non in uetustate littere , et hec est secunda generatio. Prius enim carnale, deinde quod spiritale . He due generationes referuntur ad septenarium numerum, qui constat ex quatuor et tribus.  Quatuor referuntur ad primam generationem, quia carnaliter uixit, quia caro constat quatuor elementis. Ternarius ad tres anime potentias refertur. Est enim rationalis, irascibilis, concupiscibilis. Rationem habet ad discernendum inter appetenda et non appetenda; deinde concupiscentiam, ut sciat bona concupiscere; iram, ut sciat malis irasci. Sed quia ex affinitate corporis hec sepe hebetantur, ideo adhibetur doctrina ad illuminandam rationem, uirtus ad refrenandam nimiam iram et nimiam concupiscentiam. Post hunc septenarium ueniet dies octauus, in quo remunerabitur quisque bene usus hoc septenario, in corpore et anima ad gloriam, male uero usus ad penam. Psalmus, id est, bona operatio huius psalmi,  est Dauid, id est, Christi in corpore suo. Dauid dico dirigentis in finem, et est hec actio pro octaua, id est, pro exspectatione iudicii, et est accipienda in hymnis, quia bene hymnizat Deo fidelis anima, cum per penitentiam se affligit. Gaudium etenim est angelis Dei super uno peccatore penitentiam agente . Est autem in hoc psalmo uox cuiusque infirmi fidelis, considerantis octauam illam, id est, tremendam diem iudicii ad quam omnes uenient iudicandi, alii ad beatitudinem, alii ad penam, et suo exemplo alios ad penitentiam et uocationem diuine misericordie hortantis.

Domine, ne in furore tuo arguas me, neque in ira tua corripias me. Te inuoco, qui es Dominus omnium. Scio quia uenies iudicaturus alios in furore, et alios in ira tua; rogo te, ut hic me iudices dum tempus  est misericordie et dies salutis. Sicut furor maior est quam ira, quia ira breuis, furor est longus; ita arguere maius est quam corripere. Sepe qui arguuntur accusantur: accusationem sequitur damnatio, correctio fit ad emendationem; et quia in futuro iudicio alii arguuntur in furore , scilicet quia graui supplicio: duplici enim contritione conterentur  alii in ira, ut qui supra fundamentum fidei edificauerunt lignum, fenum, stipulam, saluabuntur; quod sic tamen, quasi per ignem ; o Domine, antequam ad iudicandum uenias, dum tempus est misericordie, miserere mei, id est misericorditer, me hic corripe, et opus est, quoniam infirmus sum. Delictum primi parentis  penam contraxit magne infirmitatis in omnes posteros. Non enim quod uolo, hoc ago; sed quod odi malum, illud facio .---Infirmus sum, non solum in corpore, sed etiam in anima. Et hoc est quod dicit: Sana me, Domine, qui es animarum medicus, quoniam conturbata sunt ossa mea, id est, uirtutes que sunt anime robur uel carnalitatis, conturbate sunt, id est, confuse et obscurate ex infirmitate illa quam a primo parente contraxi. Et ne quis ossa corporea acciperet, exponit quid per ossa uelit intelligere. Et anima mea turbata est ualde. Aliter: quia infirmus sum in carne, infirmus in uirtutibus, ideo anima mea turbata est ualde ad compunctionem et ad gemitum. Et quia ego ad penitentiam turbatus sum, tu, Domine, usquequo  turbaris? et quandiu differs sanare? Medicus egroto confitenti suam infirmitatem medicinam negare non debet. Ne ultra turberis, uel ne differas misereri, potius conuertere, Domine; sicut auersus fuisti auertenti, ita conuertere conuertenti. Deus nec auertitur, nec conuertitur; sed eius conuersio miserationis est ostensio, sicut auersio cum misericordie subtrahit manum. Et eripe animam meam, herentem uepribus carnalium delectationum. Et ereptum saluum me fac, id est, da perseuerantiam in bono, ut bonus medicus qui sanatum conseruat, ostendendo quid uitare et quid sumere conueniat. Propter misericordiam tuam, non meritis meis. Non habeo aliud pretium. Ideo eripe, ideo salua, ut  memor sim tui, id est, ut laudem te. Nam si hoc non feceris, non laudabo. Nam ero in morte, quia non est in morte qui memor sit tui . Aliter: Ideo libera scilicet animam meam a carnalibus desideriis, que militant aduersus eam, quoniam, si non eripias, interficient me, id est, separabunt a te, qui es uita mea; et si mortuus, non ero memor tui, ut redeam ad penitentiam per confessionem. Ideo post eruditionem, id est, post penitentiam conserua, ne iterum lapsus, in profundum uitiorum recidam, ubi iam desperatio est. Et hoc est quod dicit: In inferno autem quis confitebitur tibi? Aliter: eripe animam meam, sed modo dum tempus est misericordie, ne in peccatis moriar, quia in morte non est qui memor sit tui ad penitentiam.  In inferno autem quis confitebitur tibi, ita ut exaudias? Nullus. Ibi enim infructuosa est penitentia, ut illius diuitis, Pater Abraham, miserere mei . uel confitebitur, id est, nullus laudabit te. Aliter: eripe, saluum me fac: quia non sum in morte, id est, in perseueratione peccati, et tui contemptu. Peccator cum in profundum uenerit, contemnit . Quod ostendo per hoc quia memor sum tui, id est, quia oro ad te: quod per repugnans ostendo: Non enim est in morte qui memor sit tui. Ego dico quod non sim in morte, ideo quia memor sum tui, qui in inferno multo minus sum: in inferno, id est, in desperatione, que omnibus peccatis inferior est. Quod ostendo per hoc, quia confiteor tibi miseriam meam, et peccatum meum,  non tuum. Nam quis desperatus confitebitur tibi, id est, ad honorem tuum, te remouendo a culpa, sicut ego facio? In desperatione enim positi, confitentur aliquando peccata sua non tibi, sed contra te, cum dicunt se tales a te creari debuisse, ut peccare non possent, et sic quodam modo se iustos iudicant, et te accusant. Aliter: eripe, libera, quia non sum in morte, id est, non sum mortuum membrum, cui non est opus medicina. Quia memor sum tui, id est, misericordie tue cognosco te medicum, cognosco te misericordem, ego dixi, Libera, saluum me fac propter misericordiam tuam; et tamen in quantum ualeo, uolo promereri. Quia laboraui in gemitu meo, id est, studiose ingemui, et non solum laboraui, lauabo per singulas noctes lectum  meum: lauabo, id est, purificabo per gemitum lectum meum, id est, conscientiam meam, scilicet omnia illa emendabo que intus commisi. Conscientia accipitur pro lecto, quia ibi quisque quiescit, id est, consentit uel legi Dei, uel legi peccati: uel quia ibi est iustorum requies. Ad hoc enim purgatur a sordibus uitiorum, ut ibi sit placida et pura quies anime. Per singulas noctes, id est, per singulas malus cogitationes; uel lectum meum, id est, delectationes carnales. Per singulas noctes, id est, per singula uitia in quibus delectatus sum. Et non solum conscientiam uel delectationem, cui consentit spiritus, sed etiam stratum meum, id est, inferius meum. quod semper animo subiacere debet,  lacrymis meis exterioribus rigabo, uelut hortum, ut aptum fiat fructificare Deo: uel corpus stratum dicitur, quia ab infirmo animo uarie uersatur. Uniuersum stratum eius uersasti in infirmitate eius . Tanti laboris causam subdit: Turbatus est oculus meus, id est, ratio uel mens: ille scilicet oculus qui multis corporalibus oculis dignior est. Ratio enim discernere facit mala a bonis, damnationem a saluatione. Illa turbatur, cum futuram damnationem preuidet, et nos illam meruisse considerat. A furore, id est, a damnatione futuri iudicii in octaua: uel a furore, id est, pena quam accipimus in primo parente: uel a furore, quia non in mansuetudine et patientia iudico et in me et in aliis, sed in ira. Ideo interior oculus turbatus est,  cernens furorem tuum uenturum in octaua. Quia inueteraui inter omnes inimicos meos. Non solum ueteraui, sed etiam inueteraui, id est, ualde uetus factus sum per consuetudinem et perseuerantiam peccatorum inter omnes inimicos meos, ita ut omnium peccatorum eorum particeps factus sim. uel inueteraui, id est, qui membrum noui hominis esse ceperam per fidem et innocentiam, in membrum ueteris hominis redactus inter omnes inimicos meos ut unus sim omnium peccatorum, qui mihi prius inimici fuerunt. uel inueteraui, id est, factus sum ut ualde uetus uestimentum, quod nec usui, nec ornamento aptum est, mihi usui, Ecclesie ornamento per doctrinam. Fidelis anima considerans magnam Dei misericordiam qui dicit: Nolo mortem  peccatoris, sed ut magis conuertatur et uiuat; et: In quacunque die peccator conuersus ingemuerit, saluus erit ; post ueram peccati confessionem non dubitat se exauditam, ita exsultando dicens: Exaudiuit Dominus uocem fletus mei. Ita et uos, quicunque exaudiri uultis, date uocem fletus. uos autem qui operamini iniquitatem, id est, qui confiteri ea non uultis, sed in eis perseueratis, Discedite a me hic affectione, post autem et corpore, scilicet in octaua. Ostendat quomodo exaudita sit: Exaudiuit Dominus deprecationem meam, que fuit pro peccatis: ut illud, Domine, ne in furore tuo.---Dominus orationem meam suscepit, scilicet que fuit pro perseuerantia in bono, ut illud: Saluum me fac propter misericordiam tuam.---Erubescant  et conturbentur uehementer omnes inimici mei. Hoc potest legi et in bonum, et in malum. In bonum, ita: quia ego per erubescentiam peccatorum et dignam compunctionem exaudiri merui, ideo hortor omnes inimicos meos, ut recognoscant peccata sua, ad quem finem tendant. Nam finis illorum mors est . Et erubescant se ea perpetrasse, et post uerecundiam conturbentur ad compunctionem et penitentiam; conuertantur, scilicet ad Dominum: et erubescant, non dilatione aliqua, sed ualde uelociter. In malum, ita: Erubescant omnes inimici mei, et conturbentur nunc iam iudicati, excecati, et dati in reprobum sensum; uel erubescant, in illa octaua, pro erubescent; non optio,  sed prophetatio et diuine sententie aggratulatio est, cum uiderint nos esse in gloria, dicentes: Hi sunt quos habuimus in derisu , et conturbabuntur timore magno, id est uehementer: conuertantur postea ad uidendum sua tormenta, et tunc erubescant eterna erubescentia; et hoc ualde uelociter, id est, sine dilatione.



PSALMUS uII. IN FINEM PSALMUS DAuID, QUEM CANTAuIT DOMINO PRO uERBIS CHUSI FILII IEMINI.

»Domine Deus meus, in te speraui; saluum me fac ex omnibus persequentibus me, et libera me. Nequando rapiat ut leo animam meam, dum non est qui redimat, neque qui saluum faciat. Domine Deus meus, si feci istud, si est iniquitas  in manibus meis, si reddidi retribuentibus mihi mala, decidam merito ab inimicis meis inanis. Persequatur inimicus animam meam et comprehendat, et conculcet in terra uitam meam, et gloriam meam in puluerem deducat. Exsurge, Domine, in ira tua, et exaltare in finibus inimicorum meorum. Et exsurge, Domine Deus meus, in precepto quod mandasti, et synagoga populorum circumdabit te. Et propter hanc in altum regredere: Dominus iudicat populos. Iudica me, Domine, secundum iustitiam meum, et secundum innocentiam meam super me. Consumetur nequitia peccatorum, et diriges iustum, scrutans corda et renes Deus. Iustum adiutorium meum a Domino, qui saluos facit rectos corde. Deus iudex  iustus, fortis et patiens, nunquid irascetur per singulos dies? Nisi conuersi fueritis, gladium suum uibrabit: arcum suum tetendit, et parauit illum. Et in eo parauit uasa mortis, sagittas suas ardentibus effecit. Ecce parturit iniustitiam, concepit dolorem, et peperit iniquitatem. Lacum aperuit et effodit eum, et incidit in foueam quam fecit. Conuertetur dolor eius in caput eius, et in uerticem ipsius iniquitas eius descendet. Confitebor Domino secundum iustitiam eius, et psallam nomini Domini altissimi.«



ENARRATIO.

In finem psalmus Dauid, quem cantauit Domino pro uerbis Chusi filii Iemini . Cum Absalom persequeretur Dauid, erat quidam Achitophel  cuius dolis instruebatur ad omne malum. Quidam autem Chusi, amicus Dauid, contulit se ad Absalom, ut omnia consilia Achitophel inuestigare, et ea Dauid proderet, ut eum cautum faceret de illa persecutione. De illis consiliis non uidetur hic psalmus agere: et ideo ab historia ad mysterium reuocantur. Achitophel interpretatur fratris ruina: significat autem Iudam, qui Christi ruinam, id est mortem, meditatus est, qui omnium apostolorum fratrem se nominauit: uade, dic fratribus meis . Chusi silentium interpretatur, significans dispensationem illam, qua usus est Deus Pater per Filium suum ad redemptionem generis humani. Quod cum fieret, incognitum erat: et adhuc est incognitum,  nisi quibus Dominus reuelare uoluit; ut illud: Mysterium a seculis absconditum apostolis reuelauit Deus per Filium suum , hoc est illud silentium, quod cecitas ex parte contigit in Isrel, ut plenitudo gentium intraret , et quod Iudas et quod Iudaicus populus molitus est ad ruinam unius hoc fieret ad saluationem multorum. Iemini interpretatur dexter, significans dextrum, id est, propitium Deum hoc silentium esse operatum.

Psalmus, id est bona operatio, de qua hic psalmus agit, est Dauid, id est perfecti fidelis, qui est de corpore Dauid scilicet tendentis in finem, id est in Christum. Quem psalmum, id est quam bonam operationem, et quasi gratiarum actionem cantauit, id est, exsultanter operatus est, Domino, id est, ad honorem  Domini, pro uerbis, id est, reuelatione, Chusi, id est silentii, quia dignatus est ei reuelare quomodo per humilitatem, et obedientiam superbiam illius contriuit, qui per superbiam primum parentem de paradiso deiecit, quomodo cantet, quomodo gratias agat pro hac manifestatione sequentia psalmi ostendunt, ubi ostendit se eius humilitatem et patientiam imitari, dicens: Si feci istud, etc. Quod Chusi fuit filius Iemini, id est, quod silentium processit a propitio Deo, ideo illi merito gratias agit. Est autem intentio Prophete in hoc psalmo ostendere qualiter quisque perfectus se custo dire debeat. Quanto enim quisque perfectior, tanto cautior debet esse, scilicet nunquam remisse agere, quia etsi exteriores hostes iam uicit, ab interiori hoste tamen cauendum est,  ne per superbiam deiiciat. Quod uitium etiam in benefactis cauendum est, et qualiter aliis se exemplum prebeat patientie et humilitatis, inuocando auxilium Dei, et humilitatem et iustitiam Dei imitando.


uox perfecti ante aduentum Christi.

Domine, cuius seruum me exhibeo, in te speraui, non in me, non in alia re: ideo, quia tu es Deus meus, non ego, ut infelix ille primus parens, et quia in te speraui, saluum me fac ex omnibus persequentibus me. Superatis uitiis omnibus, saluum me fac, id est, custodi me in arce uirtutum iam locatum. Superatis omnibus uitiis carnalibus, mente seruio legi Dei, carne autem legi peccati . Semper caro concupiscit aduersus spiritum, spiritus aduersus carnem . Nunquam bonis bella desunt. Ideo  o Domine, non rogo ut non sit fomes peccati in corpore meo, sed precor ut non regnet ibi peccatum. Saluum me fac, ut animus meus imperet, caro seruiat: uel saluum me fac ex omnibus persequentibus me. Omnes qui uolunt pie uiuere in Christo Iesu persecutionem patiuntur ; ideo saluum me fac, id est, fac me constantem in uirtutibus, ut eorum et minas et blanditias contemnere ualeam. Et libera me, non ab illis quos iam superauit, sed nequando rapiat ut leo animam meam. Oratio hec perfectorum est, qui solius diaboli insidias metuunt, qui, superatis omnibus uitiis, etiam in bene factis timendus est, ne per superbiam a culmine uirtutum deiiciat: nequando rapiat animam meam, quasi alienam  et non suam, sed tuam ouem, ille qui est ut leo, scilicet fortis et insuperabilis nisi a te. Unde illud: Inimicus uester diabolus tanquam leo rugiens circuit, querens quem deuoret . Dum non est qui redimat nisi tu, ad hoc quod dixit, Libera me. Neque qui saluum faciat, ad illud, saluum me fac. Domine Deus meus. Hec repetitio ex magna affectione est. Si feci istud. Ac si dicat: Tu debes me redimere, ut debes saluum facere, quia sensi illud quod mihi reuelasti, et inquantum ualeo, imitari studeo. Tu obediens Patri fuisti, persecutores tuos humiliter tolerasti, bona pro malis reddidisti: et ego si hec omnia non obseruaui, non sim dignus quem redimas. Domine Deus meus, si feci istud, si est ulla iniquitas in manibus meis, id est in operibus,  id est, si ulla mea iniquitate illos ad persequendum prouocaui, si scilicet feci quod non debui; si reddidi mala retribuentibus mihi mala pro bonis; id est, si feci quod etiam iustum uidetur apud mortales, ut redderem mala pro malis. Ac si dicat: Si illis qui sine precedenti culpa me persequebantur non reddidi malum, quod magne fuit patientie, id est, si non feci quod debui. Si ego homo hominem in ira superaui, decidam inanis, id est uacuus a gloria et a uictoria, superatus ab inimicis meis interioribus. Ut enim ait beatus Gregorius: Dum foris ulcisci querimus, intus grauiter ferimur. Omnis enim prius peccat in se quam in alterum: iam enim antequam foris alii noceat, innocentiam intus perdidit, et sic dum uictoriam foris obtinere credit, quod grauius  est, intus superatus est, et hoc merito. Quid enim sibi arrogat homo, qui dum ab homine sumit uindictam ipse a diabolo uincitur? Ita potius uindicanda est quam homo. Scilicet persequatur inimicus animam meam, suggerendo mala, et comprehendat; alligando eam per consensum, et sic conculcet in terra uitam meam, id est, conculcando et sibi subiiciendo faciat uitam meam terrenam, ut possim esse cibus suus. Dictum est enim ad peccatorem: Terra es et in terram ibis , et ad serpentem: Terram manducabis .---Et gloriam meam in puluerem deducat, id est, testimonium conscientie mee. Gloria nostra hec est, testimonium conscientie nostre . Deducat, id est, de conscientia ducat in puluerem apud eos qui sunt puluis, ut foris apud homines  queram gloriari: uel in puluerem, id est in terrena que sunt puluis, ut non queram gloriam nisi in illis. Hic tota uis sententie est. Istud est maximum. Quasi dicat: Sed non est iniquitas in manibus meis, nec reddidi retribuentibus mihi mala, et ideo exsurge, Domine, in ira tua bona, uindicta digna perfecto uiro. Quasi dicat: Non ego superer ab inimico, imo inimicus a te superetur, et spolia eius auferas. Exsurge, Domine, per cognitionem, qui modo quasi iaces apud persecutores meos per ignorantiam: fac ut te cognoscant, ut te sequantur. Et hoc fac in ira tua, ostendendo illis iram tuam, id est damnationem et penam sue impietatis futuram. Et exaltare, id est glorificare; ut lauderis  in finibus inimicorum meorum, id est, in illis qui modo sunt possessio demonum, uel in illis qui sunt fines, id est, in arce omnium inimicorum, scilicet in pessimis, quemadmodum in Paulo. Et ut exalteris in finibus inimicorum, exsurge, Domine Deus meus, in precepto quod mandasti, id est, appare et manifestare in precepto quod mandasti: scilicet primis parentibus, scilicet in obedientia et humilitate, ut per illam conuertas eos ad te; ut discant per humilitatem eum uincere qui per superbiam primum parentem superauit. Et, cum sic apparueris, synagoga populorum circumdabit te, id est, congregatio fidelium et infidelium circumdabit te: illi ad imitandum, isti ad perdendum. Et propter hanc, scilicet synagogam fidelium et infidelium,  regredere in altum, id est, redi in altum. Propter synagogam fidelium redi in celum, ut te iam non hominem tantum cognoscat, et ut Spiritum sanctum mittas qui eam confirmet, ut Petrus qui antea Dominum coram ancilla negauit, post aduentum sancti Spiritus confirmatus, coram rege eum confiteri non timuit. Propter infidelium synagogam in altum regredere, ut augeatur eorum cecitas: uidentes enim per plurima signa quod Deus esset, quem morti tradiderunt, non ausi sunt confiteri, ne sanguis innoxius exquireretur ab eis: hoc modo potest legi, scilicet in bonam partem, ab Exsurge, Domine, in uirtute tua: usque, Iudica me, Domine, secundum iustitiam meam. Potest et in malam partem accipi, ita: continuatio eadem que supra. Exsurge, Domine,  id est, o Christe, in altum ascende, a cognitione eorum te remoue. Pone tenebras latibulum tuum, et hoc in ira tua, scilicet eorum incorrectioni iratus. Et exaltare in finibus inimicorum meorum. Repetitio. uel exaltare, id est, magnitudinem et potentiam tuam etiam in illis exerce, fac eos flagellum tuum, utere eis ad tuorum fidelium salutem, et suam damnationem. uirga furoris mei Assur, ipse autem non cognouit . Exsurge, Domine, id est, altum et inscrutabilem et incognoscibilem illis te fac. In precepto quod mandasti, id est, in humilitate uideant te humilem, et non cognoscant Deum. Si enim cognouissent, nunquam Dominum glorie crucifixissent . Et synagoga populorum circumdabit te. Istud exponitur ut supra. Dominus iudicat populos.  Hoc duobus modis accipi potest. Uno ita: Ego dixi, Regredere in altum, id est, ascende ad Patrem unde uenisti; sed ego, cui iam reuelasti secreta tua, uideo quod aliis ad salutem est aliis esse ad damnationem. Ideo dico, Dominus iudicat populos occulto iudicio: ideo rogo te ut me iudices ad salutem. Alio modo ita: Appare in humilitate, et reuertere in celum, et post non uenies nisi ad iudicandum manifeste: et hoc est, Dominus iudicat populos, id est, iudicabit. Notandum quod dicit, reuertere. Diuinitas, que ubique est, neque descendit, neque ascendit. Humanitas non descendit, quia de uirgine assumpta est, cum tamen dicatur: Nemo ascendit in celum, nisi qui descendit de celo . Sed est dicendum  quod diuinitas uerbi hoc modo descendisse uisa est, cum per Dominici hominis carnem se nobis manifestauit. Rediit, cum nobis eam subtraxit. Et quia in futuro iudicabis manifeste, antequam illuc ueniam, iudica me hic prius. Flagella, ure, proba aurum tuum. uel quia hic etiam iudicas occulto iudicio, alios faciens flagella, alios flagellari, iudica me, Domine, puni, flagella secundum iustitiam meam, id est, ad probationem: ita enim postulat iustitia mea; qui enim iustus est, non habet quod purgetur, sicut purum aurum non habet quod deponat in igne, ita et iustus ad hoc flagellatur, ad hoc iudicatur, ut eius iustitia augeatur. Et secundum innocentiam meam. Iustitia est facere bona; innocentia, deserere mala. Que utraque non a me est, sed super me, id est  desuper. Et quia hoc est probatio mea, non damnatio, consumetur, id est perficiatur, in me nequitia peccatorum. Exerceant in me iniquitatem suam quousque possunt, quia quanto illi magis sordescunt, tanto ego purior fio: sicut ignis, quanto plus sordium contrahit ab auro, tanto illud fit purius, et de sua natura nichil amittit. uiuit impius pio, et hoc modo diriges iustum, id est, iustitia iusti crescet. Sicut enim nequam exercendo nequitiam iniusto, fit nequior: ita iustus per patientiam fit iustior. Et hoc est directio iusti, ut procedat de uirtute in uirtutem. Tu, Deus, hoc facies, qui perfectus es medicus, qui scis quod in nobis punias: quia tu es Deus scrutans corda, id est, consilia cordium que recta sunt, et renes, id est, delectationes que praue sunt,  quia in renibus uiri luxurie sedes est, id est, tuscis quando animus consentit delectationi carnis, uel quando caro spiritui obedit. uel corda, id est intentiones, et renes, id est fines intentionum: quia omnis intentio aut tendit ad bonam delectationem, aut ad malam. Iustum adiutorium meum a Domino. Quasi dicat: Ego non timeo tormenta impiorum cum sim iustus, quia adiutorium meum iustum est a Domino: nam soluat omnes rectos corde. uel non timeo ut Dominus me iudicet in futuro iudicio, id est manifesto, quia modo in occulto iudicio adiutorium meum a Domino iustum, dum me flagellat temporaliter peccantem temporaliter, in exemplum iusti iudicii sui, scilicet ut per hoc ostendat quam iuste eternaliter peccantem eternaliter puniat, ut  qui non parcit Filio, non parcat et seruo. Temporaliter peccat, qui peccare sponte desinit: eternaliter peccat, qui si semper uiueret semper peccaret. Et quia saluos facit rectos corde, nolite ergo, iusti, timere. uos autem, impii, cauete uobis, quia Deus, qui modo occulte uos iudicat excecando, uibrabit gladium suum, id est, Filium suum, quem uagina carnis tectum misericorditer uobis misit. uibrabit, id est deteget, cum manifeste per eum iudicabit: Pater enim non iudicat quemquam, sed iudicium omne dedit Filio , et hoc ideo, quia Deus est iustus iudex. Nec ulla impotentia impedit eius iudicium, quia fortis est. Quasi dicat: Si iustus est et fortis, quare ergo peccantem assidue non iudicat?  Quia est patiens. Et hoc ostendit: Nunquid irascetur per singulos dies? Et hoc facit, ut conuertamini: Non enim uult mortem peccatoris, sed ut conuertatur . Et Apostolus: Nescis quia patientia Dei ad penitentiam te adducit? . Quod si ideo quia differt penam, putas eum non iudicaturum, et ideo secure peccas, thezaurizas tibi iram in die ire et reuelationis iusti iudicii Dei. Et hoc est quod sequitur: Nisi conuersi fueritis, gladium suum uibrabit. Reuera in futuro iudicabit manifeste, quia nunc iudicat in occulto, Arcum suum iam tetendit. Arcum, id est diuinam Scripturam, iam tetendit, quia duritia ueteris Testamenti flexa est neruo Noui. Ibi oculum pro oculo, dentem pro dente : hic autem, Nolo mortem peccatoris,  sed ut conuertatur et uiuat : uel hoc modo flexa, quia inclinata est ad capacitatem fidelium per expositores et predicatores sanctos, et tendendo parauit illum, ut esset aptus ad intelligendum. Et in eo, scilicet arcu, parauit uasa mortis, id est, predicatores sanctos qui salutiferum liquorem inde accipientes, infundunt egris et sauciis mentibus hominum, ut expellant diri serpentis mortiferum uenenum. uel uasa mortis in malum eosdem apostolos, qui contemnentibus eorum doctrinam uasa mortis fiunt recipientibus, uasa uite. Aliis enim sumus odor mortis in mortem, aliis odor uite in uitam . Et hoc est quod sequitur: Sagittas suas ardentibus effecit. Eosdem predicatores effecit sagittas suas, que stimulant corda fidelium ad amorem  Dei: et hoc fecit ardentibus caritate. Aliter: In eo parauit uasa mortis, hereticos qui uenenum praue intelligentie inde sumentes, mortificant et se alios praue docendo: et eosdem effecit sagittas suas, id est, stimulos ardentibus in dilectione Dei et proximi. Excitauerunt enim multos ad discutiendam et aperiendam diuinam Scripturam, ut ait Apostolus: Oportet hereses esse, ut qui probati sunt manifesti fiant . Dixit, Deus uibrabit gladium suum, id est, manifeste mittet Filium suum ad iudicandum; et hoc inde potest sciri, quia iam occulte iudicat in sacra Scriptura alios in mortem excecando, alios in uitam illuminando. Et ut ostendat illam manifestam damnationem non ex iudicis crudelitate futuram, sed ex propriis impiorum  meritis, subiungit: Ecce parturit iniustitiam, et concepit dolorem. Quasi dicat: Nonne uides quomodo thesaurizat sibi iram in die ire? uel potest dici de hereticis, hoc modo: uere sunt uasa mortis: Ecce parturit iniustitiam, et concepit dolorem. Si de omnibus impiis dicimus, ita: Ecce concepit dolorem, sicut mulier cum uoluptate semen concipit, unde postea habet magnum dolorem; ita iste concipit in corde delectationem earum rerum, que magnos dolores ei facient, cum nec sine maximo dolore derelinquuntur, nec retineri possunt. Et ideo parturit, id est, meditatur parere per consensum iniustitiam, dum cogitat perficere malum. Ex eo enim quod mala concepit, meditatur fieri mendax, periurus,  iniustus, et cetera huiusmodi. Et peperit iniquitatem, id est, in actum perduxit. Lacum aperuit. Talis similitudo est: Ille qui aperit foueam, et effodit eam faciens profundam, postea incidet in eam foueam quam fecit aliis ipse prior, quia in ipsa meditatione iam peccauit in se. Omnis enim prius peccat in se quam in alterum, cui hoc solum nimis nocuit quod uoluit. uel exponit quod dixit: Ecce parturit iniustitiam et concepit dolorem, lacum aperuit, ad hoc quod dixit, concepit dolorem. Aperuit lacum, cum consensit in malum. Et effodit eum, cum fraudi operam dedit, uel cum laborauit ut in actum perduceret: et hoc ad illud, parturit iniustitiam. Et incidit in foueam quam fecit, ad illud, et peperit iniquitatem. Conuertetur dolor eius in caput eius. Si ad  similitudinem, ita: sicut ille qui magnam parat foueam, tandem incidit in eam; et quidquid aggregauit, ruens super eius caput, eum opprimit: ita quidquid mali impius edificauit in tota uita sua, cadet super eum cum tandem inde damnabitur. Aliter: Conuertetur dolor eius in caput eius, cum cogitauit malum foris operari in proximum, antequam proximo foris noceat, conuertetur intus in caput eius, id est in mentem, ut illam prius percutiat, et non solum in caput, id est in mentem, sed iniquitas eius descendet in uerticem ipsius, id est discretionem, ut illam perimat que est mentis uertex, id est summa pars. Dictum est hoc ad similitudinem, quia in uertice capilli separantur, in diuersas partes capitis descendentes. Si accipiamus de solis hereticis, dicemus:  Ecce uide quomodo fiunt uasa mortis. Concepit enim iste ex illo arcu dolorem, id est ueneniferum intellectum, et ideo parturit iustitiam, dum conatur prauum intellectum suum aliis asserere. Qui enim uerum dicit, non laborat. Et peperit iniquitatem, cum aliis persuasit: lacum aperuit, errorem predicando ad casum multorum. Sicut in lacu profundo obscuritas est, ita in hereticorum doctrina, et effodit eum multo labore et multis assertionibus confirmando, et incidit in foueam quam fecit, non solum in futuro iudicio inde damnandus, sed etiam prius in occulto dum permittitur in cecitate sua uiuere. Ostendit quomodo incidit. Conuertetur dolor eius in caput eius. Increduli et heretici occulte iudicantur, et post manifeste. Ego autem seruus tuus, qui cognosco  ad hoc fieri occultum iudicium tuum modo, ut iustus iustificetur et crescat de uirtute in uirtutem, Confitebor Domino, et gratias agam et laudem dicam, secundum iustitiam eius, qua me castigat ut pater filium, et non solum laudabo ore, sed psallam, id est bene operabor, quia non est speciosa laus in ore peccatoris ; nomini tuo, id est, ad laudem tuam, non meam. Aliter: Dicit Hieronymus Chusi non fuisse filium Iemini, sed Arachi, et secundum eum Chusi interpretatur Aethiops. Per hunc potest diabolus accipi et eius membra, scilicet omnes persecutores. Qui Chusi est filius Iemini. Ieminus de progenie Beniamin fuit, sicut et Saul et Semei, qui capite asperso puluere insultauit Dauid, uocans  cum uirum sanguinis, uirum Belial : illi omnes persecutores Dauid de progenie Beniamin fuerunt. Et secundum hoc potest legi in persona Dauid prophete, uel alicuius perfecti de priori populo. Quem cantauit, id est exsultanter operatus est, pro uerbis, id est, pro minis uel blanditiis, Chusi, id est, persecutoris filii Iemini. In persona illorum potest legi psalmus, ita ut supra in principio. Domine Deus meus, in te speraui, saluum me fac. Quasi dicat: ueni, Domine, et noli tardare. Aliter in persona capitis. Psalmus Dauid, id est, Christi capitis, quem cantauit, id est, exsultanter compleuit, Domino, id est, ad honorem Domini, pro uerbis Chusi, id est pro manifestatione illius secreti quod per eum disposuit Dauid: dico filii Iemini, id est, propitii Dei.  Non quod hec locutus sit que in psalmo dicuntur, sed quod ineuidentia rei ostenditur hoc potuisse fieri et dici, sicut in omnibus psalmis est habendum. uox Dominici hominis: Domine Deus meus, in te speraui, quantum ad humanitatem: saluum me fac, caput et membra: ex omnibus persequentibus me Iudeis, et libera me a persequentibus Iudeis, ut per me mei saluentur. Nequando rapiat ut leo animam meam Iudaicus populus: animam, id est uitam. Dum non est qui redimat neque qui saluum faciat, si tu non redimis. Domine Deus meus, si feci istud, si est iniquitas in manibus meis, id est, si obedientiam a te iniunctam et humilitatem non impleui, et cetera, ut supra: decidam merito ab inimicis meis, persecutoribus Iudeis, inanis, id est, uacuus a gloria resurrectionis:  hoc modo persequatur inimicus animam meam, Iudaicus populus persequatur ut occidat. Et conculcet uitam meam in terra, me morti tradendo. Et gloriam meam mei capitis et meorum in puluerem deducat, ut tantum corpus meum soluatur in puluerem, et non resurgat. Si autem ego et feci quod iussisti, factus tibi obediens usque ad mortem, et reddidi non mala pro malis, sed bona pro malis, Exsurge, Domine, id est recede ab eis. Exceca cor illorum ut me persequantur: Si enim cognoscerent, non crucifigerent in ira tua. Nisi enim illis iratus esses, non adeo ab eis recessisses. Et exaltare in finibus inimicorum meorum, id est, non tantum appareat magnitudo potentie tue in bonis, sed etiam in malis. Utere eis in bonum, fac eos flagellum tuum:  crucifigant me et interficiant ad meorum uitam et suum interitum. Exsurge, Domino Deus meus, ab illis recede, meis autem exsurge, id est, cognitionem tuam illis prebe, uel exsurge, id est, fac me exsurgere, ut ascendam in celum, et mittam in eis Spiritum sanctum, qui caritate impleat corda eorum. In precepto quod mandasti, id est, in caritate. Hoc est preceptum meum, ut diligatis inuicem sicut dilexi uos, et in hoc cognoscent uos, quia mei estis discipuli, si dilectionem habueritis inuicem . Et synagoga populorum circumdabit te, id est, congregatio fidelium ad imitandum, et quia in hac fidelium synagoga erunt quidam habentes Christianum nomen, non opera, ideo addit etiam, propter  hanc, non solum propter synagogam persequentium, in altum regredere, recede ab eis: hoc est quod Apostolus dicit: In illis diebus stabunt tempora periculosa, et erunt homines seipsos amantes , etc.; et: refrigescet caritas multorum . Ad quid illa omnia fiant, subiungit. Dominus iudicat populos, saluandos et non saluandos: non saluandos, precedentibus meritis hic excecat, ut in futuro damnentur. Saluandos iudicat iustificando, ut in futuro coronentur. Et quia tu, Domine Pater, iudicas populos, hos ad saluandum, illos ad perdendum, iudica me in meis secundum iustitiam meam, et cetera usque in finem, ut supra.



PSALMUS uIII. IN FINEM PRO TORCULARIBUS PSALMUS DAuID.

 »Domine Dominus noster, quam admirabile est nomen tuum in uniuersa terra! Quoniam eleuata est magnificentia tua super celos. Ex ore infantium et lactentium perfecisti laudem propter inimicos tuos, ut destruas inimicum et ultorem. Quoniam uidebo celos tuos opera digitorum tuorum, lunam et stellas que tu fundasti. Quid est homo quod memor es eius? aut filius hominis, quoniam uisitas eum? Minuisti eum paulominus ab angelis, gloria et honore coronasti eum, et constituisti eum super opera manuum tuarum. Omnia subiecisti sub pedibus eius, oues et boues uniuersas, insuper et pecora campi. uolucres celi et pisces maris, qui perambulant semitas maris. Domine Dominus noster, quam admirabile est nomen  tuum in uniuersa terra!«



ENARRATIO.

Psalmus Dauid pro torcularibus. Nihil de torcularibus agit hic psalmus, et hic titulus ideo non accipitur ad litteram. Pro torcularibus igitur, id est pro Ecclesiis, in quibus nunc agitur, ut affectu et opere probi separentur ab improbis, quomodo in torcularibus uina a uinaceis, in area grana a paleis, et uino tamen et granis, ut ad maturitatem uenirent, necessaria erant huiusmodi integumenta. uiuit enim impius pio. Aliter: Pro torcularibus, id est martyribus, quorum anima est quasi uinum, corpus quasi uinacea; et sicut in torcularibus uinum separatur a uinaceis, et uinum portatur in cellaria ad seruandum, uinacea proiiciuntur porcis comedenda: ita hic  martyrum anime pressura martyrii separantur a corpore, et mittuntur in eternam requiem; corpora uero proiiciuntur, comedenda a terra. Aliter: uerbum Dei est quasi uua: quod dum peruenit ad aures hominum per predicatores, quasi uua ad torcular uenit, ibi uerbum quasi integumentum remanet, intellectus autem sicut uinum reconditur in memoria et non acescit, sed diffunditur in disciplinam morum et habitum mentis. Propheta loquitur in hoc psalmo preuidens Filium Dei in hunc mundum uenturum in forma humana ad redemptionem hominum, et ad edificationem Ecclesie sue, hac intentione, quia credimus quod non uidimus, ideo pluribus attestationibus opus est ad fidem; ideo etiam  tot prophetie de Christo date sunt. Sequitur:

Domine Dominus noster: tu qui per naturam omnium es Deus, factus noster per gratiam, quia cum uoluntatem suam dignatus est Iudaico populo per legem aperire, quasi spiritualiter per gratiam Deus eorum factus est; quam admirabile est nomen tuum  in uniuersa terra, qui prius tantum in Iudea notus eras . Bene, in uniuersa terra: quia non est gens aliqua, de qua aliqui non sint in Ecclesia. Hic titulus aperitur pro torcularibus, id est in Ecclesiis. uere admirabile, id est ualde laudabile, quoniam eleuata est magnificentia tua super celos. Tribus modis potest hoc dici: Magnificentia tua, id est magnificus tuus Christus qui emphatice ipsa magnificentia dici potest: eleuata est super celos:  hoc materialiter, quia ascendit usque ad octauum celum. Aliter: super omnes prophetas et apostolos, qui magni quidem sunt, sed omnibus illis maior est Christus. Quia unxit eum Deus oleo letitie pre participibus suis , qui celi dicti sunt, ut illud: Celi enarrant gloriam Dei . Aliter: Super celos, id est preconia diuinarum Scripturarum, que magnum te predicant, sed maior est gloria tua quam fama: que Scripture celi dicuntur, quia celant diuina mysteria, uel quia digito Dei, id est Spiritu sancto ibi insculpte sunt uarie forme sacrorum intellectuum, historie moralitatis et mysterii. Celum etiam est instrumentum ferreum ad celandum, id est ad sculpendum aptum, uel quia in eis omnium hominum uite forma impressa est: et  hoc modo possumus dicere: Magnificentia tua eleuata est super celos: quia quidquid in illis Scripturis per sculpturam Spiritus sancti eleuatum est et informatum, multo minus apparet quam in Christo, qui est omnium Scripturarum ueritas et finis. In hoc gloria mea, o Christe, maior est, quam preconia Scripturarum de te. Quia ex ore infantium et lactentium perfecisti laudem, id est perfectam fecisti laudem tuam, in hoc quod ad predicandum nomen tuum non potentes huius seculi, non diuites, non sapientes elegisti, sed ignobiles, pauperes . et infantes, id est, ineloquentes, quantum ad mundanam eloquentiam, ut fides credentium pure appareat esse in uirtute tua, non in sublimitate sermonis. Et, lactentium, adeo infantium, ut lac sugerent, id est  simplicem doctrinam tuam, nondum ualentes capere solidum cibum diuinitatis tue, antequam Spiritus sancti eruditione crescerent in uirum perfectum. Aliter, lactentium, id est quanquam essent infantes quantum ad humanam eloquentiam, tamen essent lactantes, id est apti ad nutriendum paruulos Ecclesie. Et quod tales elegisti, propter inimicos tuos fecisti. Inimici Dei sunt omnes qui suam gloriam querunt, non Dei. Exponit quod dixit propter inimicos tuos: Ut destruas inimicum scilicet tue et ultorem sue laudis, scilicet philosophum, Iudeum carnaliter sapientem, et hereticum. Quia elegit Deus infirma mundi, ut confundat fortia: et ignobilia, ut confundat nobiles: et que stulta sunt elegit, ut confundat sapientia  . Aliter: ex ore infantium illorum qui clamabant hosanna , perfecisti laudem tuam; quia ibi apparuit quanta sit laus et uirtus tua, cum et illi te laudauerunt: et cum illos fecisti te predicare, propter inimicum fecisti Iudaicum populum qui te negabat, et ultorem sue legis, ut in puerorum sapientia damnares senum stultitiam. Quoniam uidebo celos tuos: hoc continuatur superius ad illud quod diximus celos accipi fideles sanctos, uel sanctam Scripturam, hoc modo: uerum est quod dixi, quia magnificentia tua superat celos; quod manifeste probabitur, quia ego in posteris meis uidebo celos tuos, scilicet fideles sanctos, coruscantes miraculis, compluentes uerbis. Si ad sacram Scripturam, uidebo ex celata Scriptura tua illos celos  factos: opera digitorum tuorum, id est quos digiti tui celos fecerunt; et ideo magnificentia tua superat illos. Ex diuersis donis Spiritus, facti sunt uiri sancti celi. Que dona in digitis ideo accipiuntur, quia in nullo membro tanta est diuisio, quanta in manu per digitos. Et Spiritus unus est, sed diuersa dona: lunam et stellas; hos uocat celos: lunam, id est uniuersalem Ecclesiam, que lune comparatur, quia aliunde accipit splendorem; uel quia perfectionem habet modo in anima, imperfectionem in corpore; uel quia plenitudinem habet in perfectis, minuitur in imperfectis. Stellas: uel singulas Ecclesias, uel singulos fideles in Ecclesia. Qui a se differunt in decore uite, ut stella a stella differt in claritate . Que uel quas tu fundasti fundamento fidei,  ut nullo tentationum uento, nulla tribulationum tempestate possent moueri: fundate enim sunt supra petram . Quid est homo, quia memor es eius? cum admiratione et gaudio legendum. uideo quod homines per magnificum tuum facis celos, facis lunam et stellas. Quid est homo? quod magnum et quod dignum apud te? uideo enim fragilem, nullius pretii, et indignum tua dignatione, sed sua culpa, non natura: quia tu creasti eum ad imaginem et similitudinem tuam . Ex hoc manifestum est, quod magnum quid est homo apud te, quod memor es eius. Bene memor, quia per inobedientiam recesserat a te, et uenerat in regionem longinquam : sed tu per misericordiam tuam memor quod ratione tibi similis creatus esset, eum euocasti  per Filii tui obedientiam. Aut filius hominis, quia uisitas eum? Notandum quod dicit, homo et filius hominis. In homine uult intelligi omnem peccatorem, Adam scilicet qui de humo factus ad humum se totum inclinauit, et omnem qui uetustate eius nascitur et manet. Filius hominis, Christus, et omnis qui eius imaginem gestat, recte accipitur. Qui Christus filius hominis est, non hominum: quia de sola uirgine natus est sine admistione uirili, sine concupiscentia carnali. Huius imaginem gestat omnis qui ueterem hominem exuit cum actibus suis, deponens naturam illam quam ab eo ille contraxit, et induit nouum hominem, qui secundum Deum creatus est in sanctitate : aut Filius hominis, Christus  filius uirginis. Et ille quantum ad humanam naturam quid est? non dico quod memor es eius, quia non recessit a te: sed quoniam uisitas eum. Bene uisitas, sicut medicus uenit ad infirmum, quia infirmus non potest ad eum uenire. Ita diuinitas Christi eius humanitatem, que sese erigere non poterat, uisitauit et ad superna leuauit. Magnam gloriam contulisti homini per Filium hominis. Reuera magnum est apud te quod illum uisitas. Ostendit quomodo uisitauit. Minuisti eum ab angelis, quantum ad humanam naturam, quia mortalem fecisti, quia passibilem: sed tamen paulominus. Ideo paulominus, quia non necessitate mortalis uel passibilis fuit, ut ceteri hominum, qui longe inferiores sunt angelis, sed propria uoluntate. Et quia infirmus, ideo eum uisitasti:  quod inde patet, quia gloria et honore coronasti eum. Gloria resurrectionis, et honore ascensionis; quia sedere fecisti ad dexteram tuam. Aliter: Coronasti eum gloria, id est, in tenebris inferni, ubi nullus locus, nulla est distinctio, circumcinxisti eum magna luce, et honore, cum idem rediit circumdatus multitudine angelorum ministrantium ei. Et multa corpora sanctorum cum eo surrexerunt .---Et constituisti eum super opera manuum tuarum: post ascensionem, id est, super ordines angelorum, qui dignitate quadam merito sunt dicendi opera manuum eius, cum respectu aliarum creaturarum quasi studiosius creati uideantur. Et est dictum a simili, quia illis operibus que perfectius fieri uolumus proprias manus adhibere solemus. Et non solum  constituisti eum super superiores creaturas, sed et inferiores illi subiugasti. Omnia subiecisti, scilicet ei alia preter angelos, sub pedibus, id est, sub sacramentis incarnationis eius, ut per ea uel saluentur credendo et conseruando, uel pereant contemnendo; omnia, preter eum qui subiecit ei omnia, scilicet oues, id est, simplices in Ecclesia, et boues, id est predicatores, qui in Ecclesia quasi in area triturant, quia pedibus, id est, doctrina excutiunt grana a paleis, cum de peccatoribus faciunt iustos, exuentes eos a palea peccatorum, uel separantes fideles ab infidelibus. De quibus dicitur: Non alligabis os boui trituranti . Nota quod boues femineo genere posuit, que apte sunt ad fetum: ita et apostoli, cum sint triturantes in  minoribus, sunt etiam procreantes alias boues, ut nunquam deficiant prelati Ecclesiarum. Ut illud: Pro patribus tuis nati sunt tibi filii . Ideo et uniuersas addidit. Insuper et pecora campi. Ideo insuper, quia hi qui persequuntur diuersi sunt a superioribus ordine uite. Et pecora campi, id est uoluptuosos, ardua, id est, laborem fugientes, deditos gule et luxurie. uolucres celi, id est elatos, celestia rimantes, et sibi per superbiam hoc attribuentes, ut astrologi. uel uolucres celi, potentes huius seculi, Deum per superbiam blasphemantes. Et pisces maris, id est, huius seculi curiosos: qui perambulant semitas maris, id est, qui cogitationibus suis ea perquirunt que transitoria et cito uanescentia  sunt, ut semite maris. Nota quod dicit maris, non fluminis uel riui: per hoc enim ostendit, eorum inquisitionem nimis amplam, non astrictam aliqua mensura. In his tribus generibus, bestiis terre, uolucribus celi et piscibus maris, possunt notari ille tres tentationes diaboli, quibus Dominus tentatus fuit: gula, superbia, uana gloria: gula in bestiis terre, superbia in uolucribus celi, uana gloria in piscibus maris. Et propter hec omnia, Domine Dominus noster, quam admirabile est nomen tuum in uniuersa terra!



PSALMUS IX. IN FINEM PRO OCCULTIS FILII PSALMUS DAuID.

»Confitebor tibi, Domine, in toto corde meo; narrabo omnia mirabilia tua. Letabor et exsultabo in te, psallam nomini tuo, Altissime. In conuertendo  inimicum meum retrorsum, infirmabuntur et peribunt a facie tua. Quoniam fecisti iudicium meum et causam meam; sedisti super thronum qui iudicas iustitiam. Increpasti gentes, et periit impius; nomen eorum delesti in eternum, et in seculum seculi. Inimici defecerunt framee in finem; et ciuitates eorum destruxisti. Periit memoria eorum cum sonitu, et Dominus in eternum permanet. Parauit in iudicio thronum suum, et ipse iudicabit orbem terre in equitate, iudicabit populos in iustitia. Et factus est Dominus refugium pauperi, adiutor in opportunitatibus, in tribulatione. Et sperent in te qui nouerunt nomen tuum, quoniam non dereliquisti querentes te, Domine. Psallite Domino qui habitat in Sion; annuntiate  inter gentes studia eius. Quoniam requirens sanguinem eorum recordatus est, non est oblitus clamorem pauperum. Miserere mei, Domine; uide humilitatem meam de inimicis meis. Qui exaltas me de portis mortis, ut annuntiem omnes laudationes tuas in portis filie. Sion. Exsultabo in salutari tuo: infixe sunt gentes in interitu quem fecerunt. In laqueo isto, quem absconderunt, comprehensus est pes eorum. Cognoscetur Dominus iudicia faciens; in operibus manuum suarum comprehensus est peccator. Conuertantur peccatores in infernum, omnes gentes que obliuiscuntur Deum. Quoniam non in finem obliuio erit pauperis, patientia pauperum non peribit in finem. Exsurge, Domine,  non confortetur homo: iudicentur gentes in conspectu tuo. Constitue, Domine, legislatorem super eos, ut sciant gentes quoniam homines sunt. Utquid, Domine, recessisti longe, despicis in opportunitatibus, in tribulatione? Dum superbit impius, incenditur pauper: comprehenduntur in consiliis quibus cogitant. Quoniam laudatur peccator in desideriis anime sue, et iniquus benedicitur. Exacerbauit Dominum peccator, secundum multitudinem ire sue non queret. Non est Deus in conspectu eius; inquinate sunt uie illius in omni tempore. Auferuntur iudicia tua a facie eius, omnium inimicorum suorum dominabitur. Dixit enim in corde suo: Non mouebor a generatione in generationem sine malo. Cuius maledictione os plenum  est et amaritudine et dolo: sub lingua eius labor et dolor. Sedet in insidiis cum diuitibus in occultis, ut interficiat innocentem. Oculi eius in pauperem respiciunt; insidiatur in abscondito quasi leo in spelunca sua. Insidiatur ut rapiat pauperem: rapere pauperem dum attrahit eum. In laqueo suo humiliabit eum: inclinabit se et cadet, cum dominatus fuerit pauperum. Dixit enim in corde suo: Oblitus est Deus, auertet faciem suam, ne uideat in finem. Exsurge, Domine Deus, et exaltetur manus tua ne obliuiscaris pauperum. Propter quid irritauit impius Deum? Dixit enim in corde suo: Non requiret. uides quoniam tu laborem et dolorem consideras, ut tradas eos in manus tuas. Tibi derelictus est pauper; orphano tu eris adiutor. Contere brachium  peccatoris et maligni: queretur peccatum illius, et non inuenietur. Dominus regnabit in eternum et in seculum seculi: peribitis, gentes, de terra illius. Desiderium pauperum exaudiuit Dominus, preparationem cordis eorum audiuit auris tua. Iudicare pupillo et humili, ut non apponat ultra magnificare se homo super terram.«



ENARRATIO.

Psalmus Dauid in finem, id est, hec operatio est Christi dirigentis in finem, id est, in consummationem pro occultis filii. Quia absolute posuit filii, quam locutionem excellentia petit Christi, accipitur ut illud: Si uos Filius liberauerit, liberi eritis . Eius occulta multa sunt, precipue tamen hec, prior eius in humilitate aduentus, quem sequitur manifestus.  Occultum etiam fuit quod insertus est oleaster . Ad quod ut instrumento usus est Christus cecitate Isrel. Occultum est et hoc, quod Deus in hac uita tribus modis iudicat, dum quisque aut flagellis exercetur, ut uiri perfecti, quibus non est opus correctione: aut monetur pena ad conuersionem: aut, si admonitionem contemnit, preparatur ad penam. Pro occultis ergo filii, id est, pro occultis suis. uox Christi capitis, gratias agentis, et hortantis membra sua ad laudem Dei pro omnibus eius beneficiis suo exemplo.

Confitebor tibi, Domine, id est, landem dicam nomini tuo. Est confessio laudis, est et peccati. In toto corde meo, id est plene, tue dispositioni in nullo contradicens. uel in toto corde, id est, nulla parte cordis aliud habens, nisi quod ad laudem tuam pertineat,  et tibi totum uacet. Et cum alii te laudent, narrabo omnia mirabilia tua, id est, in que tu uoluisti et disposuisti per me narrare. uel narrabo, id est manifestabo, quia omnia per eum Deus fecit, omnia mirabilia, uisibilia et inuisibilia : multa miracula Filius Dei operatus est, et per se et per suos, occulte et manifeste. Occulte, faciendo de impio pium, de persecutore discipulum. Manifeste uero, infirmos sanando, mortuos resuscitando, quod minus est quam quod occulto, maius est enim animam resuscitare quam corpus. Maius enim fuit Paulum persecutorem conuertere , quam Lazarum de monumento resuscitare . Unde Dominus: Qui credit in me, opera que ego facio,  et ipse faciet, et maiora horum faciet . Omnia que Deus Pater disposuit fieri ad reparationem generis humani, per Filium suum ostendit: ideo bene Filius dicit, Narrabo omnia mirabilia tua. Et te laudando, perfecte gaudebo; quia et in anima, et in corpore, letabor in anima, et exsultabo in corpore, in te, non in me, non in alia re. Et ut hoc possim, psallam: faciam me psalterium, et inferioris partis percussionem gratanter suscipiendo, desuper in spiritu humilitatis dulce melos resonabo: et hoc faciam tuo nomini, id est ad laudem tuam, ut per me crescat laus tua, Altissime. Quis enim cognouit sensum Domini ? uel in hoc, Altissime, in conuertendo inimicum meum retrorsum, laudabo te et gratias agam, non in preterito uel in presenti tantum, sed semper  in me et in meis, in conuertendo inimicum meum retrorsum. Inde tibi gratias ago semper, quia inimicus generis humani qui primum hominem superauit, et post se abire fecit, princeps huius factus mundi, me etiam tentando , retrorsum datus est, ut in illis solummodo dominetur qui retro sunt in terrenis, nolentes se in anteriora extendere . Quia ille qui humano generi dux mortis erat, modo retrorsum abiit tentando, persequendo ut canis. Aliter: Quia inimicum meum quemque infidelem, qui primus non cognoscens infirmitatem suam, putabat se non egere medico, conuertes retrorsum, ut post me abeat, me medicum querat. Et secundum hanc sententiam recte sequitur, infirmabuntur. Ideo  retrorsum conuertentur quia infirmabuntur, id est, qui sibi prius fortes uidebantur infirmos se cognoscent et sic peribunt quod fuerunt. Ut illud: uiuo iam non ego, uiuit uero in me Christus . A facie tua, id est a cognitione tua, postquam te Deum creatorem suum cognoscent. Quia inimicus ille unus est in se, et multi in membris suis, ideo post singulare plurali utitur. Secundum priores sententias sic istud aptatur: Infirmabuntur hoc modo: inimicum caput et membra conuertes retrorsum, quia infirmabuntur, inefficaces fient hic, et postea peribunt, id est penitus recedent, a facie tua, id est a presentia tua. Tollatur impius ne uideat faciem Dei . Ideo peribunt, quoniam fecisti, id est, facies, o Pater, iudicium, quod ipsi putabant suum, illud facies  meum. Ut illud: Expedit ut unus moriatur pro populo, et non tota gens pereat . Sicut nauta uentum dicit suum quo utitur, et causam, scilicet iudicii, quam suam putabant, fecisti meam. Que fuit? ne forte mundus post eum abeat. Et ut illud iudicium meum fieret, sedisti super thronum, id est, recte iudicasti. Thronus est iudiciaria sedes. Tunc iudex dicitur sedere in throno, cum illa sede non abutitur. Aliter: Sedisti super thronum qui iudicas iustitiam, id est, humanitatem meam, parasti tibi sedem iudicariam, ut ex illa mundum iudicares. Ut illud: Deus erat in Christo mundum reconcilians sibi . Et illud: Pater non iudicat quemquam, sed omne iudicium dedit Filio . Quod iudicat Filius,  iudicat Pater et Spiritus, sed attribuitur iudicium Dominico homini, quia si ex sola potentia diuinitatis homines iudicaret, quodammodo ex infirmitate et impotentia se possent excusare. Nunc autem humanitate Filii nobis proposita, qui bona ille fecit que a nobis exquiruntur, et mala uitauit, ad exemplum illius omnes iudicabuntur. Ostendit quomodo peribunt. Sedendo super thronum tuum, increpasti gentes, arguisti eas de incredulitate et impietate per me et meos apostolos. Et periit impius, factus fidelis. Et hoc non ad tempus, sed delesti nomen eorum, illud nomen quod ipsi sibi acquisiuerunt, in eternum, id est, in seculum, id est, eternitatem et finem huius seculi, quod uocatur tempus, id est, huius uolubilitatis. Et non mirum si periit impius, quia inimici  framee, id est opiniones erroris uel persequentes Christum, defecerunt contra gladium Dei bis acutum, scilicet contra ueridicas sententias Noui et ueteris Testamenti. In finem, id est in Christum, qui est gladius Dei, scilicet contra predicationem Christi. uel in finem, id est penitus. Et postquam opiniones erroris destructe sunt, ciuitates destruxisti, id est, societates et conuenticula malorum, ut fierent ciuitates tue. uel ciuitates accipiemus pectora malignantium, ubi sunt et curia dolosa et consilia. Illius curie princeps est ueritatis inimicus: eius perniciosissimi satellites, corporis sensus et membra: plebs uero, carnales concupiscentie uarie tumultuantes. Has ciuitates destruxisti, cum omnia eorum consilia ad bonum direxisti. Et hoc modo periit memoria eorum,  id est, fama illa, quam sibi in terrenis acquisierant ad memoriam sui post hanc uitam cum magno sonitu et magno tumultu, postquam cognouerunt in his non esse gloriandum. uel memoria impiorum, ut iam non regnet peccatum in corpore eorum : et hoc cum sonitu, id est, magna reclamatione totius orbis. uel hoc modo: cum sonitu, quia non potuerunt exuere ueterem hominem cum actibus suis, et induere nouum  sine magno tumultu et magno conflictu. Aliter: In conuertendo inimicum meum retrorsum, diabolum scilicet, cui tentanti Christum, ut eum seduceret, quemadmodum in primum hominem fecit , dictum est a Domino: uade, Satanas, non tentabis Dominum Deum tuum . Et non solum, sed etiam ministri sui Iudei persequentes  infirmabuntur, non ualentes in me perficere quod uoluerunt: quia nemo tollet a me animam meam, sed ego pono eam a meipso . Hic infirmabuntur, et postea in futuro iudicio peribunt a facie tua cum uidebunt in quem transfixerunt, quia tunc plane cognoscent me non fuisse solum hominem. Ideo infirmabuntur, quia iudicium illud quo me iudicauerunt, meum fecisti, ut occulte mihi militarent, dans pati iudicem hominum. Quia etsi illi foris iudicarent in corpore, tu tamen sedisti iudiciaria potestate super thronum, id est, animam meam quam tibi fecisti sedem, carnem meam scabellum pedum tuorum. Ideo anima Christi dicitur sedes diuinitatis, quia etsi aliis animabus est excellentior, tamen deitate  inferior. Qui iudicas iustitiam. Ac si dicat: Tu in anima mea sedisti non iudicandus, ut ego homo, sed iudicaturus, qui semper iuste iudicas, ideo etiam fecisti iudicium meum, quia iuste iudicatus sum. In damnatione mortis hoc fecisti, postea increpasti gentes per predicatores, mittendo Spiritum sanctum post ascensionem meam, qui disciplinam et sapientiam eos doceret, sicut ipse dixi: Ego dabo uobis os et sapientiam, cui non poterunt resistere omnes aduersarii uestri . Increpasti gentes, gentiles de idololatria, Iudeos de incredulitate. Et periit impius, diabolus dux mortis: nomen eorum, scilicet infidelitatis, delesti de libro tuo, qui est liber uite et mortis , id est, de memoria tua: et scripsisti in libro uite, id est, in Christo: scilicet in fide  Christi, ut fideles et Christiani dicantur in eternum et in seculum seculi. Cum auerterit se impius ab impietate sua quam operatus est, omnium iniquitatum eius non recordabor amplius : et sic illi qui prius erant framee inimici, id est diaboli, per quos iugulabat Christum et suos, defecerunt ab inimico, quia eum deseruerunt in finem, id est in Christum. Ad hoc illum deseruerunt, ut Christum sequerentur. Et ciuitates destruxisti, id est, omnes turbati animi motus. Non solum destructe sunt omnes, sed etiam memoria eorum periit, ut nec memores sint ultra idololatrie et impietatis sue: cum sonitu, id est, irrationabili tumultu, uel cum sonitu, id est, magna fama totius orbis et admiratione. Inimicus humani generis, qui non erat Dominus, sed  tyrannus periit: quia seruus non manet in domo. Et Dominus fuit iudicatus ad mortem, permanet, id est, uiuit, quia filius manet in domo in eternum, et non solum permanet, sed etiam parauit in iudicio thronum suum, id est, in eo quod iudicatus et damnatus sum ab hominibus, constitutus sum iudex a Domino. uel in occulto iudicio parauit thronum suum, id est celestem sedem, quia per humilitatem prioris aduentus homo ille meruit celum: uel thronum suum, id est Ecclesiam suam, de qua iudicat gentes. Et, quia iudex constitutus est, ipse, scilicet tam humilis, tam iustus, iudicabit orbem terre, id est, perfectos Ecclesie qui se orbem fecerunt, qui principium fini iunxerunt: in equitate, id est, in se qui est equitas, id est perfectio,  totus teres atque rotondus, in quem ruit fortuna semper manca, scilicet dabit eis perfectam beatitudinem. Nunc cognosco ex parte, tunc autem cognoscam sicut et cognitus sum . Populos autem, id est incredulos, iudicabit in iustitia, damnando eos secundum merita sua. uel orbem terre, id est totum mundum, iudicabit in equitate, reddens unicuique secundum opera sua : ideo in equitate, quia in iustitia, non in misericordia: quia modo tantum est tempus misericordie, tunc iustitie. Et factus est Dominus refugium pauperi. Quasi dicat: Et interim dum ueniat ad iudicium, pauperi, id est, illi qui in hac uita nichil habere cupit, quod uel uiuentem deserat, uel ab eo moriente deseratur, factus est adiutor: quia est illi quasi arx ad quam mente confugiat.  Unde Bethius: »Noster dux contrahit copias suas in arcem. At nos desuper irridemus illos circa inutiles sarcinulas occupatos. Bene, factus refugium: quia sua humanitas est humilitas et patientia. Et ex humilitate glorificatio fidelium suorum: in tribulatione magna est consolatio.« Quasi dicat: Si ipse est eis refugium, quare ergo tribulari permittit? Ad eorum utilitatem, ut bonus medicus, alios curat, alios curatos conseruat. Et hoc est quod dicit: Adiutor est in tribulationibus, non destitutor in opportunitatibus; permittit corpus foris tribulari, quod solet ex licentia animum aggrauare . Sed hoc modo animum intus adiuuat, et hoc ad custodiam; ut illud: Datus est mihi stimulus carnis mee, angelus Satane, ut me colaphizet . Et post: Nam  uirtus in infirmitate perficitur . Aliter: pauperes Christi ut possint esse amatores Dei, in quo est summum bonum, reuocandi sunt ab amore seculi. Quod commodius non potest fieri quam per tribulationes: et hoc modo adiutor in opportunitatibus, in tribulatione. Flagellat enim omnem filium quem recipit . Et quia pauperes se fecerunt, quia que non sunt deseruerunt, opus est ut in te, id est, in hoc quod est, sperent qui nouerunt nomen tuum. Non alii. Isti sunt ueri pauperes. Ego sum qui sum ; et: Qui est, misit me ad uos ; hoc nomen soli illi diligunt, qui ea que non sunt spernunt. Aliter: Dominus nomen est illi. Quod nomen non nouit, qui ei meritum non exhibet famulatum. Ideo sperent, quoniam et si tribulentur,  non dereliquisti querentes te, Domine: te dico, non fugacia, non transitoria. Et quia non estis derelicti, Psallite Domino qui habitat in Sion, id est, qui de inhabitando facit uos speculam, ut de specula ueniatis, ad uisionem. Specula hic sumus, id est, in spe uiuimus. Non enim hic habemus manentem patriam, sed a longe eam uidemus et salutamus : et ideo non mirum si in hac patria, que aliena est, tribulamur. Et ideo ut perueniatis ad patriam psallite Domino, id est, bene operamini. Ac si dicat: Seruite Domino; et non solum operemini, sed etiam annuntiate non in uno loco, sed inter gentes, id est, in medio nationis praue neminem timentis, studia eius, id est uoluntates, quomodo pro salute hominum homo fieri uoluit, pati, mori et resurgere. Et  nolite timere qui occidunt corpus , quia non sine magna mercede hec patiemini. Quoniam Dominus cuius studia annuntiatis, requirens sanguinem eorum in iudicio, ad hoc ut uindicet, recordatus est: quia differt usque ad futurum iudicium patientes coronare, inferentes uero damnare, uidetur esse oblitus: ideo dicit, recordatus est, id est recordabitur, sed quia non est oblitus, ideo corrigit. Imo non est oblitus clamorem pauperum. Aliter: Annuntiate inter gentes studia eius: quoniam si non annuntiaueritis. erit requirens sanguinem; id est, interitum eorum de manu uestra. Dicit Dominus: Si non annuntiaueris impio iniquitates suas, ipse in peccatis suis morietur, sanguinem uero eius de manu tua requiram  . Si autem a mundo patimini propter iustitiam, beati eritis , quia recordatus est, non est oblitus clamorem pauperum. Aliter: Annuntiate inter gentes studia eius, hec scilicet: Quoniam requirens sanguinem eorum recordatus est, et non est oblitus clamorem pauperum, subaudis dicentium: Miserere mei, Domine, id est, fac ut hec flagella non sint ad penam, sed ad probationem. uel hoc modo miserere: uide humilitatem meam, id est, deuocationem et oppressionem, id est, ostende te uidere, tribuendo mihi premium, illis penam, uel humilitatem, id est, deiectionem meam, que uenit in me de inimicis meis serpente et Eua. Aliter: uide humilitatem meam, id est, deuotionem meam deuocatam ab inimicis meis. Continuatio alio modo,  scilicet in uoce capitis, ad id quod supra dixit, Quoniam non dereliquisti querentes te, Domine, et ut non derelinquas, miserere mei, Domine, in meis, quia membra sunt, Psallite Domino. Interpositio. Tu miserere, quia potes: qui exaltas, id est eleuas et liberas, me de portis mortis, id est prauis cupiditatibus, per quas est introitus ad mortem. uel de portis mortis, id est, quinque sensibus corporis, per quos anima ad interitum exit consentiendo eis: uel de falsis predicatoribus, uel de humanis iudiciis, que sepe iniusta sunt. Inde sumptum, quia antiqui iudices in porta iudicabant, ad terrorem, ut ingredientes et egredientes mali penam cernerent, boni premium. Ad hoc exaltas, ut annuntiem omnes laudationes tuas, uisibiles et inuisibiles, Sion, id est Ecclesie, filie, scilicet cui  multa diligentia adhibenda est ad custodiam castitatis, et illam annuntiationem faciam in portis, id est in uirtutibus, ut sermonem doctoris uite bone exemplum precedat. Aliter: in portis filie Sion, id est, in ecclesiasticis sacramentis, uel initiamentis fidei, uel in puris sensibus, uel in manifesto. Et hoc confidenter. Quia etsi foris tribuler, exsultabo intus: dedisti enim letitiam in corde meo . In salutari tuo, id est, in saluatione tua. Quia pater quem diligit, corripit . Aliter in uoce capitis: Sperent in te, quoniam non dereliquisti querentes te, Domine. Et hoc faciant meo exemplo, quia ego caput etsi tribuler foris, exsultabo intus in salutari tuo, id est, saluatione hic occulta, in futuro manifesta; et merito: gentes enim non solum in futuro  manifeste damnabuntur, sed etiam modo damnate sunt in occulto iudicio. Infixe sunt, id est, intus fixe in corde, gentes, omnes increduli. In interitu quem fecerunt, scilicet foris interficiendo corpus nostrum, interfecerunt animam suam. Ostendit quomodo infixe sunt. In laqueo isto, id est, in doloso consilio: quem absconderunt, id est occulte inuenerunt, comprehensus est, id est captus, pes eorum, id est amor. Et hoc modo occulte damnantur, et ad penam preparantur. Amor est quasi pes anime: qui si ad malum tendit, est cupiditas; si ad bonum, caritas. Et quia tam potenter iudicat Deus, ut non ferro, non lapide, non ligno, nec aliquo utatur huiusmodi ad iudicium impiorum, ut terreni  iudices solent, sed tantum subtrahendo illis manum misericordie sue, non corripiendo eos, inde Ecclesia congratulando dicit: Cognoscetur Dominus iudicia faciens: faciens iudicia scilicet huiusmodi. Cognoscetur Dominus non qualiscunque, sed simpliciter, scilicet Dominus dominantium. Tandem cognoscetur, cum peccator luet nolens quod perpetrauit uolens. Ostendit que iudicia. In operibus manuum suarum comprehensus est peccator, id est, captus ut mus in muscipula. Et quia eorum mala opera et eorum doli illos capiunt, non seruos tuos: conuertantur peccatores in infernum, id est, omnes preuaricatores legis, de peccato in peccatum ruentes, descendant in profundum peccatorum. Aggratulatio diuine sententie, non optatio. Et non solum preuaricatores  legis, sed etiam omnes gentes que obliuiscuntur Deum, id est, que Deum pre oculis mentis non habent, secure peccantes, et conuertentur. Quoniam non in finem obliuio erit pauperis, quia etiam ante finem, id est, ante manifestum iudicium, quod in fine erit, occulte iudicabit impios, dando eos in reprobum sensum. Aliter: Non erit obliuio pauperis, id est Christi, qui cum diues esset, factus est pauper pro nobis : in finem, id est usque dum finiatur, id est, ad nichilum deueniat eius labor et patientia. Sed quia multi sunt in corpore illius pauperis, ideo dicit: patientia, id est, perseuerantia pauperum in tribulatione, que fit ad interfectorum palmam et interficientium damnationem, non peribit in finem. Et ut eorum patientia non pereat,  exsurge, Domine, scilicet fer opem, qui illis uideris iacere et superatus esse in tuis. In hoc ipso quod putant nos superatos, potius ipsi superentur. Non confortetur homo: uetus scilicet; imo confortetur nouus, scilicet filius hominis. Hoc modo exsurge. Iudicentur gentes in conspectu tuo, id est, intus in anima, ubi tu solus uides: dum ipsi foris iudicant, iudicentur intus. Aliter: Ut non pereat patientia pauperum, exsurge, Domine, in manifesto iudicio. Non confortetur homo peccator ille, qui modo confortatur tribulando pauperes tuos; dum ignorat se hoc modo in occulto puniri, aperte sciat se puniri dum luat nolens, quod perpetrauit uolens: et tamen interius non sit sine pena. Iudicentur gentes in conspectu tuo, hoc modo: Constitue, Domine, legislatorem super eos.  Bono ordine uidetur procedere: premissis membris, inducit caput. Ad tantam enim iniquitatum suarum consummationem peruenient ut, contempto Filio Dei Christo, eligant antichristum, ut eo duce eant in eternam penam. Quia noluerunt habere me latorem tue legis, super se habeant latorem sue legis, scilicet praue, antichristum et ministros suos; coaceruent sibi magistros prurientes auribus. Sciant gentes, scilicet illum solum legislatorem: et hoc ideo, quoniam homines sunt, id est, peccatores et inueterati. Quasi dicat: Hanc cecitatem mentis patiantur, ut solum latorem legis mortis ament, quia latorem legis uite spreuerunt. Aliter: Sciant gentes, id est, gentiliter uiuentes, quoniam homines sunt: quoniam,  Grece , pro quod. Sciant, pro scient, in futura damnatione: quia quod modo dantur sic in reprobum sensum, quasi quedam preparatio est future pene. Quod dicit, constitue, ordine rerum dicit, non creatione; ut illud: Faciens bonum et creans malum . Et quia uidet futuram nimiam persecutionem sub tempore illius legislatoris, adeo ut pauperes illi, quorum est regnum celorum, derelicti uideantur, ad consolationem eorum cum admiratione quadam dicit: Ut quid, Domine, recessisti longe? O Domine, ut, id est inquantum, uideris a nobis recessisse, dum nimium tribulamur foris, et non aperte uindicas? Quid, id est cur, recessisti? Subdit causam ad consolationem. Hic color uocatur subiectio. Despicis in tribulatione, id est, uideris despicere  tuos, dum non statim eripis: sed hoc facis in opportunitatibus, id est, in magnis commodis, istis scilicet: dum superbit impius, incenditur pauper. Gustata amaritudine, magis desideratur dulcedo. Quanto magis tribulatio huius uite exacerbat pios, tanto magis desiderant uitam illam ubi nulla persecutio erit. Si enim hic essent in letitia semper, non tanto opere desiderarent. Et hec est utilitas quam pressura in fidelibus operatur. Impii autem nulla persecutione occulte damnantur: quia comprehenduntur in consiliis quibus cogitant, id est, uincula illis fiunt praua consilia sua, que eos trahunt in interitum. Et non mirum, quia ex Dei ira non est qui eos corripiat. Imo laudatur peccator in desideriis anime sue, id est, in peccatis: et iniquus benedicitur:  et ideo nemo putat peccantem, si non corripitur, sed potius laudatur impunitus, quia lingua adulantium alligat animas in peccatis. Exacerbauit Dominum peccator. Quasi dicat: In hoc patet quod secundum impenitens cor accumulauit sibi iram Dei, quia non corripit eum ut pater. Et quod eum exacerbauit, in hoc ostenditur: Secundum multitudinem ire sue non queret, id est, non uisitabit eum paterna correctione, sed dabit eum in manus suas. Si tibi auferat Deus oculum corporis, iratum credas. Cum tibi oculum claudit anime ut illum non conspicias, cum fert in peccando prosperitas inquinatas cogitationes et consilia, non iratum putas? Nemo igitur impunitate peccati gaudeat. Deus non queret eum, uel ipse non queret Deum. Bene, queret quasi perditum.  Ostendit quomodo Dominum exacerbauit. Non est Deus in conspectu eius. Adeo secure peccat ut nullum respectum diuini iudicii habeat. Et ideo inquinate sunt uie illius, id est, cogitationes sordibus uitiorum, omni tempore. Auferuntur iudicia tua a facie eius. Ostensio, quomodo non sit Deus in conspectu eius. Animus enim male sibi conscius dum peccat impunitate extollitur, quasi iudicaturum esse obliuiscitur Deum. Et hoc ideo, quia omnium inimicorum suorum dominabitur. Prosperitas enim stultorum perdet eos . Hoc spiritualiter de ipso antichristo capite omnium impiorum dicitur: cuius inimici erunt omnes amici Christi, quorum dominabitur quantum ad corpus, quia sine contradictione permittetur in  eos seuire, ad eorum saluationem et suum interitum. Aliter: dominabitur non in re, sed in opinione sua, superbus ex impunitate. Unde et sequitur: Dixit enim in corde suo: Non mouebor ab hac prosperitate mea: ero sine malo, id est, sine ullo incommodo, a generatione hac in futuram generationem. Nisi Deo placerem, non sic in omnibus prosperarer. Aliter: Non mouebor, id est, non promouebor ad Dominum ab una generatione in aliam sine eorum malo. Aliter, in bonum, ut ex quadam commiseratione dicat Christus: O Pater, quia peccator cum permittitur peccare non est impunitus, sed potius punitur occulto iudicio, quod ipse ignorat: ideo rogo, conuertantur peccatores in infernum, id est, quadam mentis agilitate attendatur, que pene sequantur eorum  impunitatem, et sic conuertantur a uia sua mala omnes: et peccatores, id est, legis scripte transgressores, et gentes attendant hoc. Quoniam non in finem, id est semper, obliuio erit pauperis, quia Dominus uindicabit eum, et ideo conuertantur a persecutione eius, Christi scilicet, qui in membris suis patitur. Hec patientia pauperum, qui sunt membra illius pauperis, non peribit in finem, id est, usque dum finiantur, id est, annichilentur. Et ut conuertantur, exsurge, Domine: qui modo in cordibus eorum quasi mortuus iaces, resurge illis per cognitionem. Non confortetur homo, uetus scilicet, id est caro: fac eos cognoscere infirmitatem suam et sic deponant superbiam, et querant te medicum. Et ut homo non confortetur, iudicentur gentes hic ante illud manifestum  iudicium. In conspectu tuo, id est, intus in corde, ubi tu solus uides, ibi damnentur uitia et assumantur uirtutes. Hoc modo exsurge. Constitue, Domine, legislatorem, tue scilicet, super eos, id est, Christum: fac ut in eum credant, eum principem habere uelint. Hoc modo constitue: Sciant gentes illum legislatorem solum. Et dignum est, quoniam homines sunt, id est rationabiles. Et quia gentes tam diu distulit reuocare, ideo admirando dicit: Ut quid, Domine, recessisti ab eis longe, id est, tam longo tempore? uideo quare. Despicis eas, non adiuuando in tribulatione, permittens illas tentari ab inimico et superari: et hoc facis in opportunitatibus, istis scilicet dum superbit impius, dum peccator qui impius est, quia te creatorem suum non ueneratur, superbit, id  est, gloriatur de impietate sua, qua iram Dei et damnationem promeruit: factus pauper, id est, cognoscens paupertatem et miseriam suam, nec posse resurgere nisi per misericordiam illius quem prius contemnebant, incenditur dolore cordis ad compunctionem, uel incenditur ad amorem Dei. Cui enim plus donauit, plus diligit . Qui autem pauperes non effici uolunt comprehenduntur in consiliis quibus cogitant. Istud non mutatur, et cetera usque in finem. Nunc reuertamur illuc. Cuius, antichristi, os plenum est maledictione, id est detractione, et amaritudine in Deum, et dolo in proximos. Sub lingua eius, id est in corde, labor et dolor: earum rerum amor que illi erunt labori, et aliis dolori. Ostendit  que sint illa que sunt labor et dolor. Sedet in insidiis, id est, moratur, et quadam diligentia insidias parat cum diuitibus, id est superbis, sibi omnia arrogantibus: in occultis, ubi non sit facile discernere quid sit tenendum, ut: Parce etati tue; Respice uxorem et filios tuos; Consule parentibus tuis. Ad hoc parat has insidias, ut interficiat innocentem, separando eum a Christo uita sua, et faciat nocentem. He sunt ille insidie. Oculi eius in pauperem respiciunt quadam falsa miseratione. Tu es iuuenis, non potes modo ieiunare, uigilare, et huiusmodi pati; ueniet tempus horum. Et per illam simulatam miserationem insidiatur in abscondito, id est in corde, quasi leo in spelunca sua. Sicut leo latet in spelunca, ut foris eum non timeant bestie, et sic  illuc appropient, dum nusquam eius terror apparet, donec exeat et aperte deuoret: ita antichristi crudelitas quadam adulatoria predicatione et quibusdam miraculis multos seducet. Et quos hoc modo seducere non poterit, uariis suppliciis uelut leo uiolenter, inuadet. Hec omnia ideo tam diligenter describit de antichristo et eius membris, ut suos cautos reddat. Minus enim ledunt iacula que preuidentur. Hinc alibi: Attendite a falsis prophetis qui ueniunt ad uos in uestimentis ouium, intrinsecus autem sunt lupi rapaces . Due persecutiones fuerunt in Ecclesia: aperta et uiolenta; primo tempore uiolenta, fraudulenta in medio, quemadmodum per he reticos et falsos fratres: ualidissima, et ex his duabus iuncta, in fine tempore antichristi: qui quos  non poterit attrahere miraculis, coget minis: quoniam ut leo in spelunca insidiatur, apte subiungit: Insidiatur, scilicet blandis uerbis, ut tandem si non poterit blanditiis, uiolentia quadam rapiat pauperem. Insidiatur rapere pauperem dum attrahit eum. Et ut melius possit attrahere, in laqueo suo humiliauit eum, id est, uilificabit his qui ad sua stupebunt miracula. Sed non impune quia inclinauit se, id est, intus corruet, datus in reprobum sensum, eo ipso quo foris irrogabit supplicia. Ostendit illam indignationem: Cadet cum dominatus fuerit pauperum; ipsa damnatio erit ei deiectio et quedam preparatio pene, hec est miserrima inclinatio mentis, dum qui intus cecatur, et ultimo seruatur iudicio, nec de peccatis suis aperte punitur, credens Deum impotentem  uel iniustum. Impotentem, hoc modo: Dixit enim in corde suo, Oblitus est Deus, et ideo non punit. Iniustum, hoc modo: Auertit faciem suam, ne uideat in finem, id est in terram que ultima est omnium elementorum. Quasi dicat: Non curat Deus mortalia. Et quia impunitate sceleris  te contemnit: Exsurge, Domine Deus. O Domine, exsurge ad manifestum iudicium. Et potes, quia tu es Deus: Exaltetur manus tua, id est, Filius tuus, qui in humilitate et misericordia primum uenit, modo manifesto iudicio altus appareat, id est, Deus: Ne obliuiscaris pauperum, id est, apapreat quod non es oblitus. Et merito non obliuisceris. Propter quid irritauit impius Deum? Sine causa reuera  irritauit. Dixit enim in core suo: Non requiret peccata mea ad puniendum, quia non uidet ea: si enim uideret, iam punisset. Sed frustra hoc dixit, quia tu uides modo et differs iudicium, preparando eos ad penam, ad hoc ut tradas eos postea in manus tuas, id est, ut postea grauius punias, ideo quoniam tu consideras, id est, simul uides laborem inferentium supplicia et dolorem patientium. Et merito, tibi enim derelictus est pauper, qui omnia dimisit ut tibi adhereret. Orphano tu eris adiutor. Multi sunt pauperes, qui non sunt orphani. Pupillus est, qui patre est priuatus: orphanus, qui patre et matre. Orphanus est ille, cui mortuus est mundus et ipse mundo, qui nullam consolationem huius mundi querit. Et ideo contere brachium peccatoris et maligni,  id est, fortitudinem eius ad nichilum redige. Et reuera conteres, quia queretur peccatum illius, et non inuenietur. Non queritur aliquid nisi in loco. Peccatum illius hic habuit locum, quia uiuit impius pio: quandiu habet aurum quod purgari possit, utilis est fornax, ut lima ferro. Ita impii locum habuerunt in Ecclesia, quandiu sine offensa esse non potuit. Flagellum enim Dei fuerunt. Queretur peccatum illius ubi locum habeat, et non inuenietur ideo qui amplius peccatum non erit in illis. Quod causa fuit cur impii essent cum piis. Dominus regnabit in eternum et in seculum seculi. Peribitis, gentes, de terra illius, id est, omnino separabimini ab Ecclesia sua: querit in terra, quia stabilis in illo. Aliter: Contere brachium peccatoris, id est, damna opus peccatoris, id  est, male agentis. Aufer ei potestatem peccandi. Et maligni, id est, semper mala cogitantis, ut heretici, quia non ultra necessarii erunt. Queretur enim peccatum illius, scilicet pauperis, et non inuenietur; quia post iudicium sine macula erit ante thronum Dei : non habebit quod possit purgari, quia Dominus regnabit in illo. Ideo uos, gentiles, peribitis de terra illius, quia desiderium pauperum exaudiuit Dominus, scilicet ut iudicarentur. Et non solum iudicarentur, sed etiam, o Deus, auris tua, id est clementia tua, audiuit preparationem cordis eorum, id est, regnum quod sibi preparauerunt per patientiam et exspectationem: uel preparationem, id est meditationem. Hoc desiderium, iudicare pupillo, cui mortuus est mundus. Sed quia inde querunt  uanam gloriam, ideo determinat qui sit uerus pupillus: et humili non alta querenti. Ad hoc iudices, ut non apponat ultra magnificare se homo, id est, peccator antichristus: super terram, id est super Ecclesiam. Ponit, cum fraudulenter se super Ecclesiam magnificare querit; apponit autem, cum minis et tormentis sibi eam subiugare conatur.



PSALMUS X. IN FINEM PSALMUS DAuID.

»In Domino confido; quomodo dicitis anime mee: Transmigra in montem sicut passer? Quoniam ecce peccatores intenderunt arcum, parauerunt sagittas suas in pharetra, ut sagittent in obscuro rectos corde. Quoniam que perfecisti, destruxerunt:  iustus autem quid fecit? Dominus in templo sancto suo: Dominus in celo sedes eius. Oculi eius in pauperem respiciunt, palpebre eius interrogant filios hominum. Dominus interrogat iustum et impium: qui autem diligit iniquitatem, odit animam suam. Pluit super peccatores laqueos: ignis et sulphur et spiritus procellarum, pars calicis eorum. Quoniam iustus Dominus et iustitias dilexit: equitatem uidit uultus eius.«



ENARRATIO.

Psalmus Dauid in finem. Psalmus, id est, bona exhortatio, accipitur in hoc psalmo Dauid, prophete scilicet dirigentis in finem, id est in Christum, in quo est omnium bonorum perfectio; est autem hec huius psalmi intentio. Dauid propheta preuidens  per spiritum quosdam futuros in Ecclesia, quasi tauros ceruicosos per superbiam, nolentes catholice fidei unitatem cum ceteris fidelibus seruare, nec a Deo postulare intelligentiam Scripturarum, sed sibi omnia attribuendo sinistra interpretatione earum ad hoc niti, ut soli scire, soli iusti esse uideantur, et dum suam gloriam querant, non Dei, paruulos in fide ab uberibus matris Ecclesie segregare, et sui erroris uestigia sequi satagere, spem quidem religionis in uerbis pretendentes, factis autem penitus abnegantes: existimans paruulis Christi subueniendum, qualiter sacre fidei impugnatoribus sit resistendum, suo exemplo ostendit, dicens:

In Domino confido. Tota fides mea in Christo est; per illum solum credo me iustificari et saluari; ille  est mihi mons, ille refugium. Quia Dominus meus est, qui est Deus per naturam. uos autem qui homines estis infirmi ut ego, quomodo dicitis anime mee: Transmigra in montem? ac si dicat: Quomodo audetis persuadere anime mee, que tam bene locata est, et que in nullo alio confidit nisi in Domino: transmigra in montem, id est, transi ad nos, ubi est mons, ubi est Christus, quasi de ualle et de humili loco, de simplicitate fidei illius quam tenes in qua facile potes decipi? Apud nos bene instrueris, ubi est mons, id est, celsitudo uirtutum et perfecta uita, ubi nemo ualet te seducere. Non omnium est fides, nos soli habemus eam; soli iustificare possumus, quia iusti sumus. Transmigra dico, sicut passer, id est, sicut parua auis, que non ualens raptoribus resistere,  ardua conscendit et ibi nidificat: uel etiam cauens sibi in plano a laqueis et a frequentia hominum. Et ita tu caute transi ad nos, qui erimus tibi tutela. Hieronymus omnes paruas aues, passeres dicit nominari. Aliter: Quomodo dicitis anime mee ut transmigret ad uos, quasi ut ibi assumat pennas cum sit sicut passer, scilicet plumata pennis uirtutum, ut apta sit uolare ad regnum celorum? Aliter: Quomodo dicitis anime mee, Transmigra ad nos: et hec mihi non ad bonum, sed ut sim sicut passer, id est, uagus et instabilis in fide ad meam perditionem? Quoniam ecce peccatores intenderunt arcum. Hoc potest duobus modis legi: uel in persona prophete, uel in persona  hereticorum. In persona prophete, hoc modo: quia ad instructionem paruulorum loquitur, ideo conuertit se ad eos et dicit: Illi dicunt, Transmigra ad nos; sed non est illuc transmigrandum. Causa quare. Quoniam ecce, id est, uide quod non est aliud nisi deceptio; peccatores qui se iustos faciunt, et montes nominant, intenderunt arcum: Scripture sacre rigorem, sinistre interpretationis neruo incuruauerunt. Sagittas suas, id est, toxicatas sententias, parauerunt peruerso intellectu in pharetra, id est in corde, ad hoc ut sagittent rectos corde, id est, simplices et ad regulam fidei directos, in obscuro positos, id est in ignorantia, non ualentes adhuc illa altiora discutere. Reuera scio quod ad hoc parauerunt sagittas, id est, sententias prauas, ut sagittent  rectos corde. Quoniam que perfecisti, destruxerunt, que precepta illa que tu, o Domine, perfecisti, id est, digito tuo scripsisti immutabilia et indissolubilia, quia quod semel iustum est apud te, nunquam erit iniustum, et e conuerso: illa destruxerunt, non quantum ad ea, quia dixisti, uerba autem mea non preteribunt , sed quantum ad suum errorem et prauum intellectum. In persona hereticorum, ita: Transmigra ad nos, transi huc ubi altitudo est, ubi soli perfecti sunt, soli iusti. Sicut passer: ideo, quia periculose moraris inferius, uiuendo inter peccatores, qui Scripturam sacram tibi male interpretantur, et hoc modo simplicitatem tuam decipere uolunt. Iterum propheta: Ipsi sub specie pietatis hec dicere uidentur, sed non est illis credendum.  Ideo, quoniam que perfecisti, o Domine, destruxerunt. Tu perfecisti laudem tuam in paruulis: sed ipsi destruxerunt eos, auertendo a te, dicendo solos iustos esse in Ecclesia. Iustus autem quid fecit? O heretice, qui dicis nos esse peccatores, et ideo non esse de corpore Christi, nec posse quemquam per nostrum ministerium incorporari Christo, dic mihi: Iustus autem, scilicet Christus, qui solus iustus est, iustificans omnes, quid fecit. Quid illi imputatis, quod corpus eius scinditis et ab eo separatis, cum nullus iustificetur nisi per ipsum, siue per ministerium peccatoris sacramenta fidei accipiat, siue per ministerium iusti hominis? uos autem dicitis, nullum posse iustificari nisi per ministerium iusti alicuius. Nonne corpus Christi separatis ab eo,  et potentiam eius uobis usurpatis? Aliter: Iustus autem quid fecit? Quasi dicat: uos peccatores contemnitis, et a corpore Christi segregatis. Nunquid Christum in hoc imitamini? Nonne ipse cum peccatoribus conuersatus est? Nonne sciebat Iudam furem esse et loculos habere? et tamen ad predicandum eum misit cum ceteris apostolis; et in cena illa qua eum tradidit, eucaristiam corporis et sanguinis sui, manibus suis confectam, ore suo commendatam, ei cum ceteris tradidit. Hoc autem ideo fecit, ut ostenderet donum Dei non esse ex merito dantis, sed ex fide accipientis: nec irritum fieri, etiamsi super talem administretur qualis erat Iudas. Reuera mentimini, quia dicitis apud uos solos  esse fidem Christi, per uos solos homines posse Christo incorporari. Quia Dominus, scilicet omnium Deus, est Dominus, non uos. In templo sancto suo non uestro, quia solus ille est qui iustificat. Templum enim Dei sanctum est: quod estis uos . Si quis autem uiolauerit templum hoc, disperdet illum Deus. Iustus autem, scilicet Christus, quid fecit? In quo uos offendit, quod eius corpus scinditis? Non impune hoc facitis. Quoniam Dominus in templo sancto suo. Si quis autem uiolauerit hoc templum, disperdet illum Deus. In celo est sedes eius, id est, in his quos celos fecit propter eminentiam uirtutum. Fideles uocat et templum et celos; sed minores possunt dici templum: maiores, celi. Oculi, eius in pauperem respiciunt. Ac si dicat: Sedet quidem  in celo, hoc est in sanctis, sed quos ipse celos fecit respectu misericordie sue, non merito illorum, non uestro. uel respiciunt ad uindicandum pauperem, id est, humilem nichil de se presumentem. Et non solum in pauperem oculi respiciunt, sed etiam palpebre eius interrogant filios hominum. Palpebre eius, id est, apertio uel opertio sacre Scripture sue. Ad similitudinem dictum, quia palpebre aliquando aperiunt oculos, aliquando claudunt. Interrogant filios hominum, id est regeneratos et innouatos a uetustate primorum hominum. Interrogant, id est, inquirunt et discutiunt qui illi sint qui impatienter accedant et contemnant, et obscuritatibus fatigentur, non exerceantur: et qui illi sint qui patienter accedant; et obscuritatibus non fatigentur,  sed exerceantur ut inueniant, et interrogant iterum qui illi sint qui apertione inflantur, non illuminantur: et qui illi qui inde non inflantur, sed nutriuntur. Exponit quod dixit: Dominus interrogat, scilicet per palpebras, iustum et impium: ut dictum est. Iustus ei respondet pro competentia sua, scilicet exercetur humiliter cum clauduntur: illuminatur autem cum aperiuntur; et ideo saluabitur. Qui autem diligit iniquitatem, scilicet cum clauduntur ei sacre Scripture, contemnit; cum aperiuntur, inflatur: ut hereticus posset dicere, damnabitur. Sed magis dicit quia ostendit proprio gladio eum iam iugulatum per apolopasin dicens: Odit animam suam. Quasi dicat: Et ab huiusmodi Ecclesie paruulis cauendum est: quia taliter pluit super peccatores laqueos. Bene,  pluit: quia predicatores dicuntur nubes, siue boni, siue mali: ut illud, Mandabo nubibus meis, ut non pluant meretrici illi . Pluit super peccatores laqueos, id est doctrinam erroris sui mittit, non super corda iustorum quos fallere non potest, quibus Dominus pluit imbrem matutinum et serotinum. Sed super peccatores, id est, super eos quorum corda arida sunt imbre uerbi Dei. Et ideo et erroris magister, et eius erroribus illaqueati, damnabuntur et hic et in futuro. Hic ignis, id est feruor concupiscentiarum eos consumens, et sulphur, id est fetida operatio, et post in futuro iudicio spiritus procellarum, spiritus maligni eis inferentes procellas et turbinem penarum, erit pars calicis eorum, id est pene que  per calicem illis dantur, id est, ad mensuram: quia sicut probi premium ad mensuram accipient, prout quisque meruit, ita et improbi penam. Aliter: Iustus autem quid fecit? Quasi dicat: seductores illi parauerunt illis sagittas suas, id est, fecerunt ut sagittent rectos corde, et hoc ideo, quia destruxerunt uerba que tu perfecisti, que, quantum ad tuam ueritatem, sunt indissolubilia, illa destruxerunt quantum ad se prauum intellectum. Iustus autem, id est, filius tuus, cui omne iudicium dedisti, et qui omnia iuste iudicat, quid fecit? Hanc interrogationem facit ad consolationem bonorum iustorum, et ad terrorem malorum. Fecit ut qui iusti sunt iustificentur adhuc: et qui in sordibus, sordescant adhuc : illi ad maius premium, isti ad maiorem  damnationem. Et hoc est quod dicit in primis de iustis, Dominus in templo sancto suo. Dominus ille, qui est omnium Dominus per naturam, in illis quos a sordibus uitiorum mundat, ut templum sanctum suum, est Dominus proprie per gratiam, quia possidet eos: et colit, ut augeatur in eis gratia. In illis est Dominus qui sunt templum suum, id est, in minoribus, qui audiunt mandata Dei, et seruant ea in sacrario cordis. In celo est sedes eius, id est, in illis quos per eminentiam uirtutum fecit celos sedet, ut per illos iudicet, uel in eis delectetur: oculi eius in pauperem respiciunt: illi qui sunt celi, id est doctores per eum illuminati et facti oculi eius, ut illud: Si oculus tuus scandalizat te , etc. In pauperem respiciunt, id est in simplicem  fidelem, nondum diuitem in scientia. Ad hoc, ut eum instruant qualiter sibi caueat a laqueis uiuentium. Palpebre eius, ut supra. Interrogant filios hominum, id est omnes homines. Quasi dicat: Ego dixi, palpebre. Imo Dominus interrogat per illas palpebras iustum et impium, id est, inquirit per eas qui sit iustus et qui sit impius. Ad hoc inquirit, ut hunc remuneret, et illum damnet. Qui autem diligit, id est de omnibus legit, iniquitatem, odit animam suam, ut supra. Ut dictum est, hoc fecit iustus. Dominus in templo sancto suo est, et oculi eius in pauperem respiciunt. Et hoc modo pluit super suos misericordiam suam. Pluit autem super peccatores, id est, in malitia perseuerantes et doctrinam eius praue accipientes. Sicut enim ex eadem terra producuntur grana ad  similaginem, et palea ad comburendum; sic ex eadem doctrina alii sane intelligentes saluantur, alii praue intelligentes damnantur; laqueos, id est, errores quibus trahantur ad damnationem: et quia laqueis errorum ligati trahuntur, ideo pars, id est portio, calicis, id est, premii quod per calicem illis dabitur, ut supra ignis, sulphur, spiritus procellarum. Supponit causas cur iustis premia, peccatoribus irrogantur supplicia. Quoniam iustus Dominus, et ideo iustitias dilexit; et quia iustitias dilexit, ideo iustos coronabit. uultus autem eius, id est cognitio, non dilexit iniustos, sed uidit equitatem, id est iudicium. Ah hoc eos uidet, ut non dimittat impunitos.



PSALMUS XI. IN FINEM PSALMUS DAuID PRO OCTAuA.


»Saluum me fac, Domine, quoniam defecit sanctus, quoniam diminute sunt ueritates a filiis hominum. uana locuti sunt unusquisque ad proximum suum; labia dolosa, in corde et corde locuti sunt. Disperdat Dominus uniuersa labia dolosa, et linguam magniloquam. Qui dixerunt: Linguam nostram magnificabimus, labia nostra a nobis sunt: quis noster Dominus est? Propter miseriam inopum et gemitum pauperum nunc exsurgam, dicit Dominus. Ponam in salutari, fiducialiter agam in eo. Eloquia Domini eloquia casta, argentum igne examinatum, probatum terre, purgatum septuplum. Tu, Domine, seruabis nos, et custodies  nos a generatione hac in eternum. In circuitu impii ambulant, secundum altitudinem tuam multiplicasti filios hominum.«



ENARRATIO.

In finem pro octaua psalmus Dauid: id est bona operatio, que intelligitur in hoc psalmo, est Dauid, scilicet prophete, et cuiusque perfecti fidelis de priori populo in finem, id est, in Christum, per spiritum tendentis, et toto desiderio in eum suspirantis. Pro octaua, id est, perfecta saluatione, que necessaria est natis in hoc decursu huius corruptibilis uite, que septenario uoluitur. Quisque fidelis de priori populo, cui aduentus salutaris innotuit per spiritum, cernens per leges et carnales obseruationes perfectam saluationem minime dari posse, quia lex  per Moysen data est, gratia et ueritas per Iesum Christum facta est : et tamen ille prior populus adhuc rudis, carnalibus institutis deducendus erat a uisibilibus ad inuisibilia. Inuocat illum, in quo per spiritum preuidet perfectam salutem affuturam, sic dicens:

Saluum me fac, Domine. Tu qui es Dominus, ueni ut saluum me facias perfecta saluatione, illa scilicet que non mutetur: quia serui tui prophete hoc non potuerunt, nec carnales obseruationes imposite tantum usque ad tempus correctionis. Saluum me fac, tibi conformando in nouitate spiritus, et opus est, quoniam defecit sanctus ab illa sanctitate et perfectione uirtutum, in qua creatus homo cecidit. uel nunc ueni, quia tempus est miserendi, quia nullus  inuenitur sanctus. Omnes enim peccauerunt et egent gloria Dei : uel non inuenitur alius ad hoc idoneus. Defecit sanctus, et merito: quoniam diminute sunt ueritates a filiis hominum, id est, quia mandata tua uera in se et sancta per inobedientiam non sunt impleta, non solum ab hominibus, id est Adam et Eua, sed etiam a filiis hominum, id est eorum posteris. Aliter: Non solum ab his qui se dehominauerunt, adorando opera manuum suarum, sed ab his qui sunt filii hominum, scilicet patriarcharum, et prophetarum. Erant ante aduentum Christi multi iusti et multe ueritates: sed diminute, quia caput, id est ueritas, nondum uenerat; omnes enim ad inferos descendebant. Quomodo ab uno  speculo imagines multe, sic ueritas in se una, in sanctis multe. Hoc modo imminute: uana locuti sunt, mandata Dei loquentes ore, factis autem abnegantes. Hoc de Iudeis. Si autem de omnibus, terrena persuaserunt uoce et uita unusquisque, non pauci, sed omnes, ad proximum suum, quem sicut seipsum diligere deberent, habentes scilicet labia dolosa, parati ad decipiendum. Disperdat Dominus uniuersa labia dolosa. Hoc duobus accipi potest: in bonum, mutando in melius; in malum, disperdat, id est, disperdet et destruet Dominus ille, cuius seruos prius contempserunt, uniuersa labia dolosa omnium sibi aggratulantium, et de se presumentium, linguam magniloquam, presumentem, et peccata excusantem. uel hoc modo magniloquam.  Qui dixerunt, Linguam nostram magnificabimus, id est, eloquentiam magnam nobis comparabimus: labia nostra, id est, eloquia que nobis comparauimus, a nobis sunt, id est, nostram partem defendunt, aduersariorum impugnant; uel a nobis sunt, id est, nos ipsi nostra diligentia adinuenimus: non indigemus aliis preceptis uel aliis defensoribus; et ideo quis noster Dominus est? Cuius alterius precepta recipiemus qui nobis dominetur, uel quis in aliqua causa nobis preualet? Nullus. Quasi dicat: Hec presumptuosa uerba philosophorum, Scribarum et Phariseorum qui dicebant: Moyses dedit nobis legem, et multa huiusmodi, que serui Christi qui premissi fuerunt destruere non ualuerunt. Dominus eorum, id est Christus, ueniens  in carne, disperdet, id est uarie destruet, scilicet per se et per suos apostolos, uel disperdet, id est uariis assertionibus destruet, dum ad predicandum eliget stulta et contemptibilia. Ego dixi, disperdat: et reuera sic faciet; nam Dominus ille qui seruos prius misit, dicit scilicet per spiritum: Nunc exsurgam. Quasi dicat: Qui in seruis meis quos contempserunt uisus sum iacere, nunc exsurgam mittendo Filium, faciam ut per eum meam potentiam cognoscant. Et hoc faciam propter miseriam inopum, id est gentilium, qui nullam opem habent propriam uel alienam. Et propter gemitum pauperum, id est Iudeorum, qui non inopes, sed pauperes, quia etsi in se pauperes sint, opem tamen habent mandatorum Dei. Ponam in salutari, id est  in Christo, quod non posui in seruis, scilicet perfectam et manentem saluationem: et non posui in carnalibus institutis. Et qui prius per seruos quasi remisse egi, in eo agam fiducialiter, id est, sine timore omnes arguens, nulli parcens. Unde illud: Et erat docens tanquam potestatem habens, non sicut scribe ; et: uenit enim princeps mundi huius, et in me non habet quidquam . Et merito fiducialiter; dicit enim perfectus ille: Quia eloquia Domini eloquia casta. Casta in se ad similitudinem: quia ut casta mulier semper eodem modo habet se erga uirum, ita et eloquia Christi immutabilia sunt: quod semel in eis est iustum nunquam erit iniustum, et e conuerso. Aliter: Eloquia Domini  casta: quia sincere et gratis tam in ueteri quam in Nouo Testamento fideliter sunt predicata, que doctrina hic commendatur. Aliter: Casta, ut mors pallida: non quod sit, sed quod faciat, et illa similiter casta, quia castos facientia. Eadem sunt alia similitudine, argentum igne examinatum. Sicut enim argentum igne coctum melius in longum et latum extenditur, ita et hec eloquia per gratiam sancti Spiritus pure et digne accepta extendunt fideles in longum, id est, in perseuerantiam bonorum operum et spem uite eterne: et in latum, quia in tribulatione dilatantur in caritate, ut non solum amicos, sed et inimicos diligant. Probatum terre, id est Ecclesie, non ab ea, sed eam probans. uel probatum terre, ut sit probatum nomen. Purgatum septuplum,  scilicet quia pectora fidelium septiformi gratia Spiritus sancti purgant. Hanc commendationem predicationis Christi ideo premittit Propheta, ut postea uerius credatur. Et quia Pater in te aget confidenter, tu, Domine, non alius, seruabis nos, quos primus parens perdidit, conformando tibi, et seruatos custodies nos a generatione hac, scilicet tam praua, ne ab ea deuocemur, in eternum, id est in eternitatem, tranferendo scilicet in octauam, id est perfectam beatitudinem. Impii autem non peruenient illuc, qui ambulant in circuitu, id est in septenario, quo uoluitur hoc omne tempus: alligati his caducis que uoluuntur ut rota. Filios autem hominum, id est, fideles imitantes fidem patriarcharum et prophetarum, multiplicasti, id est, multipliciter  ditasti, secundum altitudinem tuam, id est gloriam celestem, reputando eos in spirituali semine Abrahe, non carnali, cui dictum est: Multiplicabo semen tuum sicut stellas celi , hoc de spiritali: et sicut arenam maris, hoc de carnali. uel, multiplicasti filios hominum, id est ditasti, non a fructu frumenti, uini et olei sui, sed secundum altitudinem tuam, eleuando eos de uirtute in uirtutem. Aliter: In circuitu impii ambulant, id est ambulabunt, quia non intrabunt in illam octauam, cum semper in miseria uoluantur. Illos tamen multiplicasti, id est, multos plures fecisti quam tuos, quia multi uocati, pauci uero electi . Et hoc fecisti secundum altitudinem tuam, id est secundum inscrutabile consilium tuum: uel ut quid ergo uiuunt?  Multiplicasti filios hominum secundum altitudinem tuam.



PSALMUS XII. IN FINEM PSALMUS DAuID.

»Usquequo, Domine, obliuisceris me in finem? usquequo auertis faciem tuam a me? Quandiu ponam consilia in anima mea, dolorem in corde meo per diem? Usquequo exaltabitur inimicus meus super me? Respice et exaudi me, Domine Deus meus. Illumina oculos meos, ne unquam obdormiam in morte; nequando dicat inimicus meus: Preualui aduersus eum. Qui tribulant me, exsultabunt si motus fuero; ego autem in misericordia tua speraui. Exsultabit cor meum in salutari tuo, cantabo  Domino qui bona tribuit mihi, et psallam nomini Domini altissimi.«



ENARRATIO.

In finem psalmus Dauid. Hic psalmus potest legi in persona eiusdem, cuius et superior, et sic continuari: Quia tu, Domine, seruabis nos, et non alius.

Usquequo obliuisceris me, id est, quandiu confundis me ab exspectatione tua? Pre nimio desiderio hoc dicit, non ex dubitatione aliqua. In finem, id est, in eternum. uel, scio quandiu in finem, id est, usque ad prefinitum tempus a Patre. Usquequo auertis faciem tuam, id est, Filium tuum, in quo tu cognosceris, ut illud: Qui uidet me, uidet et Patrem . Nec obliuio cadit in Deum, nec auersio,  sed dicitur oblitus et auersus, cum differt quod desideratur ad humanum modum, quia solent prophete per similitudines loqui. Eodem modo sic subditur, in finem; uel in finem, id est, sine interrogatione. Et in illa exspectatione positus, quandiu ponam consilia, prophetarum scilicet consolationes et rationes eorum, in anima mea, que tabescit tui desiderio, mallem te uidere quam promissiones audire. uel consilia, id est deliberationes, quid sit mihi faciendum, quid uitandum, ut possim tandiu exspectare. uel illud: Putas uidebo? Putas durabo? Quandiu ponam dolorem in corde meo, quem habeo ex absentia tua? Quod tamen consilium et quem dolorem non habeo nisi per diem, id est, per tuam illuminationem. uel per diem, id est per singulos dies. uel  tandiu erit hoc, quandiu ponam consilia in anima mea. Usquequo exaltabitur inimicus meus super me? id est, diabolus cum membris suis, quandiu insultabit mihi quasi una exspectanti, dicendo per singulos dies, Ubi est Deus tuus? Ne auertas, sed respice: et ne obliuiscaris, sed potius exaudi me, Domine Deus meus. Hoc modo exaudi: Illumina oculos meos, oculos mentis, id est rectas cogitationes. Qui oculi excecati, imo obscurati sunt in primo parente. Illumina per ueram lucem, id est, Christum tuum qui erit nobis liber uite. Mitte eum, ut per eius conformationem ualeam te cognoscere, te amare. Hoc autem ideo facias, ne unquam obdormiam in morte, id est, contra illam lucem dormiam in peccatis, cessando a uirtutibus. Adeo dormiam, ut paulatim  oculos claudendo in minoribus peccatis, a somno uirtutum descendam in mortem, id est, criminale peccatum, quod nos a Deo separat uita nostra. Unde illud: Est peccatum ad mortem, pro hoc non rogo ut quis oret , scilicet tantum, quia non sola oratione ualet purgari. Scilicet, nequando dicat inimicus meus, Preualui aduersus eum, id est, superaui eum, quia recessit a Deo suo, et consensit mihi. Quomodo preualere tibi potest ille? Si motus fuero, scilicet a te, qui tribulant me, exsultabunt. uel si motus fuero a bono proposito meo. Ego autem scilicet non mouebor, et hanc fiduciam non ex me habeo, sed inde quia in misericordia tua speraui. Et ideo non in morte dormiam, sed potius exsultabit cor  meum in salutari tuo, id est, in saluatione Christi tui qui reuera ueniet. Cor meum non solum in sua saluatione exsultabit, sed et in redemptione corporis mei. Exsultatio enim corporis est, ut ad illam exsultationem merear peruenire. Interim non otiosus ero. Cantabo enim, id est, frequenter et sine intermissione cordis eum laudabo, illi Domino qui creando bonum bona tribuit mihi, id est misericordiam, et non illi qui mala tribuit, scilicet per superbiam me deiecit. Et ut perfecta sit laus mea, psallam, id est, castigabo corpus meum et in seruitutem redigam. Et hoc faciam non ad meam laudem, sed nomini Domini altissimi, ut uidentes alii probitatem et constantiam meam, glorificent Deum qui tales seruos habet. Aliter in persona cuiusque perfecti, post primum aduentum  desiderantis secundum aduentum Christi, in quo dabitur uera pax et perfecta saluatio, quando nouissima destruetur mors. Quorum unus fuit qui dixit: Cupio dissolui et esse cum Christo . Usquequo, Domine, obliuisceris me in finem? id est quandiu differs producere me in finem huius miserie et huius certaminis, quod est inter interiorem hominem et exteriorem? Usquequo auertis faciem tuam, id est, presentiam tuam et ueritatem tuam a me: uideo enim te nunc, sed per speculum, tunc autem facie ad faciem. Nunc ex parte, tunc perfecte, sicut a te perfecte cognitus sum . Et dum differs ad iudicandum uenire, quandiu ponam consilia in anima mea, id est, quandiu ero in aduersitatibus et pugna, ubi opus est consilio: scilicet  quandiu in me repugnabit lex carnis legi mentis? quando labor tolletur de corpore mortis huius? Quandiu ponam dolorem in corde meo, quem habeo de tua absentia per diem, ut supra. Aliter: Tandiu hec patiar quandiu ponam consilia in anima mea, id est quandiu pugna erit inter corpus et animam, scilicet quandiu mortalis ero: ideo ad te clamo: Infelix ego homo, quis me liberabit de corpore mortis huius? Gratia Dei per Dominum nostrum Iesum Christum .---Et quandiu ponam dolorem in corde meo per diem, ut supra. Usquequo exaltabitur inimicus meus super me? Inimicus, id est diabolus, qui laborat ut me deuoret, quandiu regnabit in hoc mortali corpore, erigendo carnem aduersus spiritum,  seruum aduersus Dominum? Cetera ut supra.



PSALMUS XIII. IN FINEM PSALMUS DAuID.

»Dixit insipiens in corde suo: Non est Deus. Corrupti sunt et abominabiles facti sunt in studiis suis; non est qui faciat bonum, non est usque ad unum. Dominus de celo prospexit super filios hominum, ut uideat si est intelligens aut requirens Deum. Omnes declinauarunt, simul inutiles facti sunt; non est qui faciat bonum, non est usque ad unum. Sepulcrum patens est guttur eorum, linguis suis dolose agebant, uenenum aspidum sub labiis eorum. Quorum os maledictione et amaritudine plenum est, ueloces pedes eorum ad  effundendum sanguinem. Contritio et infelicitas in uiis eorum, et uiam pacis non cognouerunt; non est timor Dei ante oculos eorum. Nonne cognoscent omnes qui operantur iniquitatem, qui deuorant plebem meam sicut escam panis? Dominum non inuocauerunt: illic trepidauerunt timore, ubi non erat timor. Quoniam Dominus in generatione iusta est, consilium inopis confudistis; quoniam Dominus spes eius est. Quis dabit ex Sion salutare Isrel? cum auerterit Dominus captiuitatem plebis sue exsultabit Iacob et letabitur Isrel.«



ENARRATIO.

In finem psalmus ipsi Dauid, id est, hec exprobratio que agitur in hoc psalmo ad hec fit, ut dirigatur in finem, id est perfectam beatitudinem,  attribuendo Dauid, id est, Christo, non corpori, sed capiti ipsi. Est ergo in hoc psalmo uox Christi exprobantis duritiam cordis Iudeorum, eo quod non cognouerunt tempus uisitationis sue : et ostendentis que pena incredulos sequatur, que autem gloria fideles: et secundum hanc lectionem fit quedam transiectio, ut grauius uideatur dictum, hoc modo.

Dixit insipiens. Ordo autem narrationis ab illo uersu incipit. Dominus de celo prospexit super filios hominum. Dominus, id est, Deus qui omnibus dominatur per naturam: de celo, id est, de me Christo homine: prospexit, id est, longe oculos misericordie sue inclinauit, non enim aliter melius hominibus suam cognitionem manifestare potuit,  quam per humanam naturam; super filios hominum, id est, Iudeos filios patriarcharum et prophetarum: qui propter excellentiam homines dici possunt, ad aliorum comparationem. Est autem per similitudinem dictum. Solent potentes et duces exercitus loca eminentiora ascendere, et deorsum aspicere qui sint prompti ad pugnam, qui non: qui strenue se habeant, qui pre ignauia sonitum tube audire non ualeant. Et illi duces, in alto positi, ex parte uideri solent et ex parte non uideri: ita et diuinitas uerbi latuit in Christo per humanitatem, apparuit autem per Diuinitatem, faciens opera que nemo alius fecit. Ad hoc Diuinitatem, que per se inuisibilis erat et incomprehensibilis, per humanitatem meam uideris ostendere: ut uideat, id est, uidere faciat et  probet, si est de illo populo intelligens Deum, scilicet conformando se mihi Dominico homini per fidem. Aut non tantum intelligens, sed etiam requirens, scilicet opere. Ad hoc enim suam humanitatem hominibus exemplo proposuit, ut per eum cognoscerent si Diuinitatem intelligere et operibus querere homines possent. Quod enim homo Christus fecit, homini possibile esse ostendit. Sed non inuenit, quia insipiens ille populus dixit in corde suo, id est cogitauit, quod grauius fuit quam ore dicere, Non est Deus. Quidam illorum nec prophetam eum credidit. Dixit enim: Si hic esset propheta, sciret utique que est mulier que tangit eum . Quasi dicat: Et in hoc non est auctor accuuandus,  quia corrupti sunt, scilicet ab integritate bone nature suo uitio. Et intantum, quod abominabiles, id est, odibiles et exheredati facti sunt in studiis suis, id est, adinuentionibus propriis, non Dei. Quod inde patet, quia non est, scilicet in eis, qui faciat bonum, id est, Dei uoluntatem, ad quam faciendam creati sunt. Intantum quod non est usque ad unum. Usque, est inclusiuum et exclusiuum. Usque ad unum, id est, nec unus. Hic est inclusiuum. uel, usque ad unum, id est, usque dum perueniant ad unitatem corporis mei, ubi una fides, unum baptisma. Nulli enim bonum operari possunt, qui extra illam unitatem sunt. Unde illud: Mouebatur aqua , et senabatur unus. uel ad comparationem, id est, tot sunt mala operantes ut bene facientes nec  unius dici possint ad illorum comparationem, ut illud: Ooliba, iustificasti sororem tuam Sodomam , quia tot et tante sunt iniquitates tue, ut Sodoma prius impia, tua comparatione iusta uideri possit; ut illud: Descendit hic iustificatus in domum suam ab illo . Non est qui faciat bonum. Nam faciunt malum: quod et sequitur: Omnes declinauerunt a uoluntate Domini, non solum gentes que legem non acceperunt, sed etiam Iudei; simul, scilicet cum gentibus, id est, facti sunt Iudei similes gentibus. Hoc dictum est ad exaggerationem criminis: inutiles facti sunt aliis, ut is qui sibi inutilis et perniciosus ciuis patrie alitur. Non est qui faciat bonum, ut supra. Hoc modo inutiles. Sepulcrum patens est guttur eorum. Ad hoc apertum est semper,  ut fetorem nociuum male persuasionis emittat, uel ut deglutiat mortuos, id est separatos a Deo: linguis suis dolose agebant. Magister, scimus quia uerax es . uel de omnibus dictum: uenenum aspidum sub labiis eorum, id est, in corde eorum malitia illa que est insanabilis ut illud uenenum. Aliter: Aspis timens incantaionem Marsi, qui eius uenenum uult habere contra alia uenena: hoc est enim eius natura ut alia uenena expellat, si inuenit in animali: si non, subito interficit. Ne audiat, unam aurem terre adhibet, alteram cauda premit. Ita isti ut non audiant mandata Dei aurem cordis presentibus bonis uelut terre affigunt, preterite uite delectationes alii replicant. Et ideo, Contritio et infelicitas: contritio in corpore, infelicitas in anima.  uel infelix contritio, scilicet summa damnatio in uiis eorum, id est, in operibus. Unde illud, Qui offenderit in lapidem hunc confringetur: super quem uero ceciderit, conteret eum . Qui enim offendit Filium Dei non credendo confringitur intus, quia omne robur animi amittit. Super illum cadit Christus, quem ultimo iudicio conterit duplici contritione. Et hoc ideo, quia uiam pacis, id est, Christum qui dicit, uenite ad me, qui laboratis , non cognouerunt. Nam si cognoscerent Deum, timerent. Et hoc est, Non est timor Dei ante oculos eorum, id est, in mente eorum. Quasi dicat: Modo nolunt uiam pacis, id est me per misericordiam cognoscere, sed aliquando cognoscent per penam. Quod  interrogando subiungit: Nonne cognoscent omnes qui operantur, non qui operati sunt, iniquitatem? hanc scilicet qui deuorant plebem meam sicut escam panis, id est, assidue: quia panis quotidianus uictus est. In hoc quod dicit plebem, ostendit in uoce capitis esse legendum hunc psalmum. Ideo deuorant, quia Deum non inuocauerunt scilicet ipsum de ipso, sed aliud, scilicet terrena. Dilexerunt enim magis tenebras quam lucem : et ideo trepidauerunt timore ubi non erat timor. Timuerunt enim perdere mundum, et non timuerunt perdere Deum . Ut, Si dimittimus eum sic, omnes credent in eum. Reuera cognoscetis me, uiam pacis, per penas. Quoniam Dominus, scilicet ego Christus, in generatione iusta est, id est, in plebe sua quam uos deuoratis,  que iusta est, quia Creatori suo seruit et magis diligit lucem quam tenebras. uos autem consilium inopis confudistis, id est, confusum et indiscretum putastis consilium inopis, id est humilis de se nichil presumentis: ideo quia Dominus spes eius est, id est, quia non uidistis in eo pompam huius seculi. Et non frustra in eum sperauit, quia ipse dabit Salutare Isrel. Et hoc probat, quasi dicat: Constat uobis, o Iudei, quod quis, id est aliquis, ex Sion, scilicet ueniens, id est, ex Iudaica tribu, dabit Salutare Isrel, id est fideli populo eum uidenti per fidem. Quis alius dabit, nisi Dominus cuius humilitatem contempsistis? Aut hic aut alius. Reuera iste. Et hoc quando? Cum auerterit Dominus, id est, remouebit: captiuitatem, id est passibilitatem et mortalitatem  qua captiua tenetur: plebis sue. Que auersio captiuitatis hoc modo fiet: Exsultabit, id est, gaudebit, scilicet in spe eadem plebs facta Iacob, id est, progrediens de uirtute in uirtutem. Iacob enim hoc nomen habuit, cum peregrinaretur et esset in progressu. In reditu ad patriam luctans cum angelo, Isrel nominatus est . Et post facta Isrel, id est uidens Deum, letabitur plenarie, facie ad faciem uidens quem prius per speculum uidebat : uel Iacob facta, id est supplantatrix accipiens primogenita Iudaici populi, id est hereditatem que illi promissa fuit.



PSALMUS XIu. PSALMUS DAuID.

»Domine, quis habitabit in tabernaculo tuo? aut  quis requiescet in monte sancto tuo? Qui ingreditur sine macula et operatur iustitiam. Qui loquitur ueritatem in corde suo, qui non egit dolum in lingua sua. Nec fecit proximo suo malum, et opprobrium non accepit aduersus proximos suos. Ad nichilum deductus est in conspectu eius malignus, timentes autem Dominum glorificat. Qui iurat proximo suo et non decipit: qui pecuniam suam non dedit ad usuram, et munera super innocentem non accepit. Qui facit hec non mouebitur in eternum.«



ENARRATIO.

Psalmus iste, Domine quis habitabit, sic cum superiori continuatur, quasi dicat: Ego dixi quod  tunc dabit Salutare Isrel, cum auerterit Dominus captiuitatem plebis sue: sed nullus sibi in hoc applaudat, quia non omnes computandi sunt in illa plebe. Quicunque autem uolunt esse eius plebis audiant descriptionem militum Christi. Que sententia ut auctorabilior sit, querit Filius a Patre qui illi sint qui hic strenue se habeant in tabernaculo, id est in castris, ubi donatiua dabuntur.

Domine, cuius auctoritati est concedendum, cum sint plures raram habitationem habentes: quia ad tempus credunt, et in tempore tentationis recedunt : quis habitauit, id est assidue manebit in tabernaculo tuo? id est, in hac temporali ecclesia. Militia est uita hominis super terram : que domus est militantium, scilicet in ecclesiasticis institutis: inde  et contubernium dicitur, quasi contubernium societas tabernaculi. Aut quis requiescet post laborem presentis uite in monte sancto tuo? id est in excelso habitaculo, in illo palatio celestis Hierusalem, ubi magna est celsitudo, magna munitio: ubi nullus inimicus includitur, nullus amicus excluditur. Sancto, quia soli sancti in illa ciuitate habitant, scilicet superni ciues. Sequitur competens ordinatio horum militum. In primis ponuntur fortes et loricati, deinde plebeii. Responsio Domini Patris: Qui ingreditur sine macula, id est, qui uiuit sine criminali peccato quod animam maculat: non tamen sine neuo, id est, leui. Unde illud, Erit autem agnus sine macula . Nota, ingreditur uel intus in cognitione, uel hoc tabernaculum ingreditur ut ibi innocenter  uiuat. Et quia non sufficit cessare a malo, ideo sequitur: Et operatur iustitiam, id est edictum regis sui implere laborat, pretermissis aliis uirtutibus. Ideo iustitiam ponit, quia mater est omnium aliarum et maior: quia cetere tantum habentem delectant, hec et alios. Potest hec esse propositio sequentium, Qui loquitur ueritatem in corde suo, quia parum est ueritatem dicere, nisi etiam ita sit in corde. Diabolus ueritatem dicebat, Quid nobis et tibi, fili Dei?  et tamen non habitabat in tabernaculo Domini. Et ille qui non egit dolum in lingua sua, id est, qui non est locutus ad deceptionem aliorum. Et ille qui nec fecit proximo suo malum. Augustinus: Omnem hominem proximum accipe, scilicet eiusdem nature et eiusdem creationis. Malum, id est aliquod damnum in  corpore, uel in anima, uel extraneis rebus. Hoc totum perfectorum est. Nec solum non fecit opprobrium non accepit aduersus proximos, id est, non libenter aut temere criminatori uel detractori credidit, uel qui non accusatur quasi noxius a proximis. Ad nichilum deductus est in conspectu eius malignus qui plus amat creaturam quam Creatorem, aurum, argentum. uel aliter: Malignus, id est diabolus: in conspectu eius, id est in intellectu: ad nichilum deductus est, id est pro nichilo habetur: quia factus ex nichilo, postquam perdidit bonitatem nature, redactus est ad nichil. Et dum nichil est, fortis uir non timet eum. Aliter: Malignus, id est diabolus ad nichilum deductus est, cum in nulla suggestione ei preualuit in  conspectu, id est prouidentia animi eius. Aliter: in conspectu eius, id est in eius cognitione: malignus, id est diabolus qui per se posse preualere uidetur, deductus est ad nichilum, id est ad creaturas que de nichilo create sunt: scilicet cognoscit diabolum illos solummodo posse uincere quos a uera et semper incommutabili specie ad creaturam et commutabile desiderium uertit, ut ad pecuniam uel aliquid horum que huius mundi sunt, eisque se subiicit: tunc eum quasi super se deducit. Timentes autem Dominum glorificat. Contra illud ad nichilum deductus est in conspectu eius, id est, illos glorificat qui potius seruiunt Creatori quam creature. Hinc ad gregarios milites transit. Et ille habitabit in tabernaculo, et post, requiescet in palatio, qui iurat proximo suo  homini et non decipit mentiendo. Augustinus: In humanis contractibus iurare licet, sed ideo prohibetur, ne assiduitas periurare faciat. Et ille qui pecuniam suam non dedit ad usuram, sed accommodauit gratis exspectans premium a Deo. Pater qui de imperfectis loquitur. In pecunia alia omnia accipiuntur: hec magis solet ad usuram dari. Et munera super innocentem non accepit, id est, qui corruptus pecunia causam iustam non depressit. Unde illud prophete: ue uobis qui muneribus iustificatis impium, et iustitiam iusti aufertis ab eo . Qui facit non solum supradicta, sed etiam hec minora, non mouebitur, id est non separabitur in eternum: quia neque in tabernaculo, neque in palatio. Potest etiam legi aliter iste psalmus Dixit insipiens, sub eadem tamen persona  qua prius et eadem intentione, scilicet Augustini hoc ordine, ut prius de gentibus dicatur Dixit insipiens in corde suo, Non est Deus, scilicet in rebus. Corrupti sunt et abominabiles facti sunt, ut supra. In studiis suis, colentes opera manuum suarum, et cetera ut supra, usque: Dominus de me filio suo prospexit, id est prospicere se ostendit etiam super filios hominum. Hic de Iudeis: ut uideat, id est cognosci faciat si est in illis intelligens, id est fidelis aut requirens Deum opere: uel de celo, id est de patriarchis et prophetis.

Sed nec in his inuentus est intelligens aut requirens Deum, licet secundum carnem essent filii hominum, id est, patriarcharum et prophetarum: et licet legem ac mandata acceperint, secundum litteram  omnia accipientes. Si qui autem inuenti sunt requirentes Deum in lege uel in tempore gratie, illi non iam filii hominum, sed Christiani uocantur. Qui enim dicebant, Nos Moysi discipuli sumus , illi erant filii hominum, et non intelligebant nec requirebant Deum. Bene requirens: quasi perditum in primo parente. Cetera ut supra, usque. Consilium inopis, id est, Christi: qui cum esset diues factus est pauper propter nos : cuius consilium fuit ut uos redimeret ut humilitatem et patientiam uos doceret: illud confudistis, id est contemptibile duxistis computando inter et contemptibilia: ideo quoniam Dominus spes est, id est, quoniam non eum similem uobis uidistis.



SALMUS Xu. TITULI INSCRIPTIO IPSI DAuID.


»Conserua me, Domine, quoniam speraui in te: dixi Domino, Deus meus es tu, quoniam bonorum meorum non eges. Sanctis qui sunt in terra eius mirificauit omnes uoluntates meas in eis. Multiplicate sunt infirmitates eorum, postea accelerauerunt. Non congregabo conuenticula eorum de sanguinibus, nec memor ero nominum eorum per labia mea. Dominus pars hereditatis mee et calicis mei; tu es qui restitues hereditatem meam mihi. Funes ceciderunt mihi in preclaris: etenim hereditas mea preclara est mihi. Benedicam Dominum qui tribuit mihi intellectum, insuper et usque ad noctem increpuerunt me renes mei. Prouidebam  Dominum in conspectu meo semper, quoniam a dextris est mihi ne commouear. Propter hoc letatum est cor meum, et exsultauit lingua mea, insuper et caro mea requiescit in spe. Quoniam non derelinques animam meam in inferno, nec dabis Sanctum tuum uidere corruptionem. Notas mihi fecisti uias uite, adimplebis me letitia cum uultu tuo: delectationes in dextera tua usque in finem.«



ENARRATIO.

Tituli inscriptio, Psalmus ipsi Dauid. Hieronymus: Tres sunt tituli qui inscribuntur: unus super tumulos mortuorum, alter in liminibus ciuitatis uel domorum, tertius in uictoria regis. Huius tituli inscriptio est de uictoria Christi regis Iudeorum, id est regis omnium  confitentium: iehsu Nazarenus Rex Iudeorum. Iste psalmus ideo dicitur esse inscriptio huius, quia continet scriptam causam illius uictorie. Agit enim de obedientia Christi, propter quam Deus illum exaltauit et dedit illi nomen quod est super omne nomen . Sequitur in titulo, Psalmus ipsi Dauid. Est enim in hoc psalmo uox ipsius capitis. Agit et de mutatione carnalium obseruationum, et de reprobatione Iudeorum, et susceptione gentium, et de Christi resurrectione et ultima clarificatione: et hec omnia ad instructionem fidelium.


uOX CHRISTI IN PASSIONE.

Domine Pater, conserua me, sicut usque modo interius seruasti animam meam immunem ab omni peccato, et dando patientiam et constantiam, ita  nunc conserua, id est, simul cum anima serua corpus, ne descendat in corruptionem. uel me caput et corpus simul serua, quia in mea resurrectione est eorum redemptio. Et debes, quoniam in te speraui, non in alio, ut infelix ille primus parens. Qui uult seruari, in te speret. Quod in hoc ostendo: Dixi Domino, scilicet in Spiritu sancto, scilicet eo modo quod dicendum fuit: Nemo enim potest dicere, Dominus iehsu, nisi in Spiritu sancto ; hoc dixi: Deus meus es tu, id est precipuus: non ego ut illi, quibus dictum est, Eritis sicut dii . Faciant sibi alii alios deos ad confusionem suam: ego nichil aliud nisi te ad gloriam meam. Ideo tibi hoc pretium saluationis mee offero, non aliud: quia  tu Dominus dominantium non indiges aliquo, ut ceteri domini qui bonis seruorum indigent. Te enim indiget seruus, non tu seruo. Et hoc est, Quoniam bonorum meorum non eges, uel incarnatione, morte et resurrectione mea. Hoc autem fructu. Sanctis qui sunt in terra eius, id est, illis quos ego feci sanctos, quia iam sunt in terra uiuentium per spem, mirificauit, id est, desiderabiles fecit, omnes uoluntates meas, ostendendo suas prauas, meas rectas, suas fedas, meas honestas: ita ut essent in eis, id est, in opere haberent. Quibus etiam innotui, quid profuerit et humanitas mee Diuinitatis, et Diuinitas humanitatis. Profuit humanitas Diuinitatis, quia mortuus est propter delicta nostra: et Diuinitas humanitatis quia resurrexerit propter iustificationem  nostram . Hoc mirificauit sanctis, id est, omnibus fidelibus de quacunque gente, qui sunt in terra uiuentium per fidem et spem. Aliter: Mirifitcauit Dominus Pater omnes uoluntates meas in sanctis, qui sunt in terra eius, quia inuocaui eum eo modo quo est inuocandus, scilicet quia dixi Domino: Deus meus es tu. In hoc patet quod mirificauit illis uoluntates meas, quia multiplicate sunt infirmitates eorum: que prius latebant, aut nulle uidebantur iniquitates multiplicate sunt, id est multipliciter apparuerunt. Ut illud: Peccatum reuixit: ego autem mortuus sum , quia prius aliquando uiuebam. Et hoc: Cognouerunt per me librum eorum: uidentes enim uitam meam rectam, cognouerunt suam prauam. Postea, id est, postquam,  cognouerunt suam infirmitatem, accelerauerunt, scilicet ad medicum. Unde illud: Infelix ego homo, quis me liberabit de corpore mortis huius? Gratia Dei per Dominum nostrum Iesum Christum . Accelerauerunt dico, sed non eo modo quo prius, scilicet ut diuersa sint eorum conuenticula, quia unus erit conuentus, quia ibi in fide Christi non est seruus neque liber, non est masculus neque femina, non est barbarus neque Scytha , aut de sanguinibus, multis scilicet hostiis, quia ad unam hostiam, et unum sanguinem meum. Et hoc est quod dicit: Non congregabo conuenticula eorum de sanguinibus. Non congregabo, quia conuocabo. Non enim solos Iudeos recipiam, quorum synagoga interpretatur  congregatio. Conuenticula scilicet Iudeorum, ut domus Iacob, domus Leui, que parua fuerunt ad comparationem omnium gentium, ut illud, Et uenient ad eam omnes gentes . De sanguinibus scilicet taurorum, uitulorum, hircorum, qui ualebant tantum ad emundationem carnis, quia ad proprium sanguinem meum illos conuocabo, qui emundabit eorum conscientiam ab operibus mortuis ad seruiendum Deo uiuenti . Nec memor ero nominum eorum. Non ultra erunt inimici, nec serui, nec iusti, quia amici, quia liberi, quia iusti: per labia mea, id est, precones meos prophetas, quia ego ipse qui loquebar in illis, adero. Aliter: Que conuenticula et sanguines, scilicet fuerunt, per labia mea, id est, ego illa precepi. Et si illa seruauerunt que  ego per seruos fieri precepi, multo magis erunt seruanda que ego ipse precipiam. Non memor ero nominum eorum per labia mea, id est, per pacem et reconciliationem meam. Ipse enim est pax nostra, qui fecit utraque unum, conciliaus que in celis et que in terra sunt ; labiis enim osculum pacis damus. Aliter: Per labia mea congregabo, non aliena. Ego ipse ostendam eis ucra sacrificia, quia caro mea uerus est cibus, et sanguis meus uerus est potus . Nihil enim in me inuenient quod non sit sumendum. Dominus pars hereditatis mee. Ac si dicat: Ego eos ideo ad unum conuocabo, quia ipsimet se non separabunt. Nam unum tantum petent, non multa, scilicet Dominum. Dominus pars hereditatis mee, id est Ecclesie mee, que est mea hereditas,  quia me pascit, me delectat. Omnia in duo diuisa sunt, in creaturam et Creatorem. Alii portionem suam in creaturis sibi constituunt, scilicet in his caducis; hereditas autem mea, solum Dominum. Et erit pars calicis mei, scilicet ipsius Ecclesie, que est meus calix, quia me recreat: propterea enim in cruce dixi: Sitio . Aliter: Calicis mei, per imitationem, ut illud, Calicem Domini biberunt, et amici Dei facti sunt. Ecclesie per similitudinem dicitur et hereditas et calix. Que hereditas mea est, et calix meus, non ex me, sed a te, quia tu es qui restitues hereditatem meam mihi, perditam in Adam; non ego Dominicus homo, sed tu Deus. Aliter: Non congregabo conuenticula eorum de sanguinibus, quia Dominus erit pars hereditatis mee per me assumptum  hominem, pars erit corporis mei. Et ipse mandat meos, non sanguines uictimarum. Unde illud, Qui manducat carnem meam, et bibit sanguinem meum, in me manet et ego in eo . Et erit pars calicis mei, id est eiusdem corporis: quod ideo dicitur calix Christi, quia cum plenitudo diuinitatis habitet in illo perfecte , corpori eius ad mensuram datur. Aliter: Tu es qui restitues hereditatem meam. Populus Iudaicus fuit mea hereditas. Hanc perdidi, quia uinea mea electa conuersa est in amaritudinem , ut me crucifigeret: Facti sunt rami oliue, ut intersereretur oleaster . Sed tu, Domine, restitues, quia reliquie salue fient. Et ne quis sibi frustra applaudat in illa hereditate, determinat qui illi sint, quos uelit dicere  suam hereditatem. Funes, id est, mensure et termini illius hereditatis. Et bene, mensure, quia nouit Dominus qui sunt eius , ad similitudinem dictum, quia agri funibus mensurantur. Ceciderunt mihi, id est, gratia tua sorte mihi contigerunt. In preclaris, id est candidis, non habentibus maculam neque rugam: maculam incredulitatis, rugam heresis. uel in preclaris, in uictoria. Illi enim sunt mei, qui caruem suam crucifixerunt cum uitiis et concupiscentiis . Sed quia mundo non ita uisi sunt, imo pannosi et contemptibiles, ut illud: Spectaculum facti sumus mundo et angelis et hominibus, omnium peripsema usque adhuc ; ideo subiungit: Etenim hereditas mea preclara est  mihi. Et per illam hereditatem benedicam Dominum qui tribuit mihi intellectum cognoscendi illam, scilicet conseruandi uel discernendi meos a non meis. Insuper, scilicet benedicam Dominum de hoc, quia usque ad noctem increpuerunt me renes mei. Renes, id est inferior pars mea, caro scilicet, increpauit, id est erudiuit. Sepe enim increpatione fit eruditio. Usque ad noctem, id est usque ad tenebras mortis. In his enim omnibus que in corpore pertuli, obedientiam et humilitatem et patientiam didici. Aliter: Insuper benedicam Dominum, quod renes mei, Iudei scilicet, quorum renibus natus sum, increpuerunt me, id est duriter arguerunt usque ad mortem: quia ibi exemplum humilitatis et patientie meis prebui. Aliter: Insuper benedicam  Domino, quod renes mei, id est, infirmiores partes, increpuerunt usque ad mortem, et in infirmitate mortuus sum; sed renes mei fuerunt, id est delectationes, id est, non solum benedico te de hoc quod spiritus promptus est, sed quod etiam caro delectata est. Desiderio enim desideraui hoc pascha . Illum merito benedico, quia in passione ne deficerem, prouidebam, id est, porro uidebam, Dominum remuneratorem, uel mihi assistentem, in conspectu meo, id est, intus in corde, ubi est uerus intuitus, semper, id est, et in passione et in morte. Et merito illum prouidebam, quoniam a dextris est mihi, id est, in potioribus, uel fautor et propitius mihi et meis; ne commouear, scilicet ab eo simul cum his qui me deuorare conantur, quorum pedes moti sunt. uel  ideo illum benedicam, et non alium: quoniam a dextris est mihi, id est, illum precipuum habeo. Propter hoc, scilicet quia non commouear, letatum est cor meum, id est, intus letabar, etsi foris paterer. uel propter hoc scilicet, quia tu hoc modo restitues mihi hereditatem meam. Et cum letitia cordis exsultauit, id est, exsultanter tibi gratias egit lingua mea, ut illud: Pater, gratias ago tibi . Insuper, id est, non solum anima gaudebit, sed et caro mea requiescet, id est, iacebit in sepulcro. In spe, hac scilicet, quoniam non derelinques animam meam in inferno, nec dabis me sanctum tuum uidere corruptionem, scilicet corporis mei. Iacuit enim caro Christi in sepulcro; sed corruptum non est, quia tertia die resurrexit. Aliter: Insuper, id est, non solum ego caput, sed et  caro mea, id est Ecclesia. Unde Apostolus: Erunt ambo in carne una. Hoc autem dico in Christo et Ecclesia . Requiescet in morte a laboribus huius uite. In spe, scilicet resurgendi. Et merito, quoniam non derelinques animam meam in inferno, id est, quod uident precessisse in capite, non desperant de membris illi adherentibus. Notandum quod alibi dicit: Que utilitas in sanguine meo dum descendo in corruptionem?  Sed hoc dictum de uulnere lateris et fixura clauorum, non de corruptione corporis Christi in sepulcro. Reuera non dabis uidere corruptionem: imo notas mihi fecisti, id est, meis per me uias uite, scilicet humilitatem, patientiam, perseuerantiam: ut me imitando,  ad uitam redirent per humilitatem, unde per superbiam ceciderant. uel, uias uite, id est mandata. Unde dicitur: Si uis ingredi ad uitam, serua mandata . Hoc antea fecisti. Adimplebis autem me letitia, id est, perfecte implebis; cum uultu tuo, id est, cum ego et omnes mei mecum fruemur gaudio presentie tue. Tunc adimplebis, qui modo implesti gaudio mee resurrectionis. Hoc modo adimplebis: Delectationes, non una, sed multe: tu enim eris omnia in omnibus . In dextera tua, id est, in illis qui erunt ad dexteram tuam, id est, in digniori parte, uel in fauore tuo; usque, id est semper, in finem, scilicet tendens illarum delectationum, et nunquam perueniens.



PSALMUS XuI. ORATIO DAuID.


»Exaudi, Domine, iustitiam meam; intende deprecationem meam. Auribus percipe orationem meam, non in labiis dolosis. De uultu tuo iudicium meum prodeat, oculi tui uideant equitatem. Probasti cor meum et uisitasti nocte, igne me examinasti: et non est inuenta in me iniquitas. Ut non loquatur os meum opera hominum, propter uerba labiorum tuorum ego custodiui uias duras. Perfice gressus meos in semitis tuis, ut non moueantur uestigia mea. Ego clamaui, quoniam exaudisti me, Deus: inclina aurem tuam mihi, et exaudi uerba mea. Mirifica misericordias tuas, qui saluos facis sperantes in te. A resistentibus dextere tue custodi me, ut pupillam oculi. Sub umbra alarum  tuarum protege me a facie impiorum qui me afflixerunt. Inimici mei animam meam circumdederunt, adipem suum concluserunt, os eorum locutum est superbiam. Proiicientes me nunc circumdederunt me: oculos suos statuerunt declinare in terram. Susceperunt me sicut leo paratus ad predam, et sicut catulus leonis habitans in abditis. Exsurge, Domine, preueni eum, et supplanta eum: eripe animam meam ab impio, frameam meam ab inimicis manus tue. Domine, a paucis de terra diuide eos in uita eorum, et de absconditis tuis adimpletus est uenter eorum. Saturati sunt filiis, et diuiserunt reliquias suas paruulis suis. Ego autem in iustitia apparebo conspectui tuo; satiabor cum apparuerit gloria tua.«



 ENARRATIO.

Oratio ipsi Dauid. Iste psalmus est oratio attribuenda Dauid, id est Christo, non corpori, sed ipsi, cum sit utrumque oratio. Orationem et deprecationem Hieronymus in hoc loco hanc differentiam dicit habere. Oratio ut pro adeptione uel perseuerantia bonorum; deprecatio, ut non ueniant, uel ut auferantur mala. Orat ergo Christus in hoc psalmo, ut iudicium illud suum quod fuit ad salutem hominum reueletur mundo, ut credentes salui fiant. Orat etiam, ut fideles sui protegantur ab impiis ne deuocentur.

Exaudi, Domine, iustitiam meam, que aduersatur iustitie Ade. Ac si dicat: Quia tua uoluntas auctorem  salutis hominum per passionem consummari, iustum est ut tibi obediam: et quia obediens sum, iustitia mea pro me et pro meis orat apud te. Intende, id est, irremisse considera depracationem meam, id est, orationem pro peccatis hominum. Inde totus hic psalmus inscribitur oratio, quia est uel in prece, uel in deprecatione; quod utrumque oratio est. Et non solum orat iustitia mea, sed etiam orationem meam auribus percipe, id est, clementer audi, que est in labiis non dolosis, id est, que digna est tuis auribus, quia est cordi consona. Non enim omnis qui dicit, Domine, Domine, dignus est exauditione . Hoc oro, in hoc exaudi: De uultu tuo iudicium meum prodeat. Iudicium, illud quo iudicatus sum pati pro salute mundi, meum, id est mihi utile et  meis, prodeat, id est, manifestetur processisse de tuo uultu, id est de tua uoluntate, non Iudeorum dispositione. Hoc modo manifestum fiat. Oculi tui, id est, predicatores quos oculos Ecclesie facis, uideant, id est intelligant, equitates, id est equalitates, in mea clarificatione et eorum damnatione. Aliter: Iudicium meum, quo ego me obtuli hostiam pro peccatis hominum, prodeat, id est appareat, processisse de tua dispositione, non de mea temeritate. Oculi tui, qui falli non possunt, uideant et cognoscere faciant equitatem, scilicet meam: quia equum fuit ut a te missus, tuo imperio obedirem. Aliter: omne iudicium, id est omnis discretio mea, prodeat, id est exeat, de uultu tuo, id est, de circumspectione tua. Et non solum ego, sed oculi mei, id est, predicatores per quos ego meis  prouideo: uel oculi tui eodem modo uideant equitatem, id est, intelligant iustum esse, ut opere impleant quod uerbo docent. Et hoc faciunt meo exemplo. Tu enim probasti cor meum, et probum et constans fecisti: et uisitasti, quasi infirmum ut confirmares, nocte, id est, tribulatione: que nox dicitur a simili, quia turbat. Igne, id est, ualida tribulatione, que ignis dicitur quia urit, me examinasti, id est, peccata hominum in me confudisti. Et non est inuenta in me iniquitas, quia in nullo horum recessi a mandatis tuis. Ita fac ut nec in illis inueniatur iniquitas, scilicet fac ut os meum, id est doctores mei, non loquatur opera hominum, id est, huius seculi uanitates quas homines amant, sed potius tua opera et tuas uictorias, et hoc faciant me imitando, quia ego propter uerba labiorum  tuorum, quia tu mandasti mandata tua custodiri nimis , custodiui uias duras. Aliter: Reuera oculi tui uidebunt equitates, quia probasti cor meum, et uisitasti nocte, ut supra. Igne me examinasti, et non est inuenta in me iniquitas. In his omnibus obedientiam meam et humilitatem cognoscent et imitabuntur. Adeo in illa examinatione equitatem seruaui, ut in tribulatione maxima etiam os meum non loquatur stultum quid contra te loquens, sicut de Iob dicitur: In omnibus his non peccauit Iob labiis suis neque stultum quid contra Deum locutus est . Et Christus sicut ouis ad occisionem ductus est et non aperuit os suum . Opera hominum, scilicet pessima, fuerunt in me: quia morte turpissima condemnauerunt.  Quod dicit simpliciter opera hominum, excellentiam ostendit. Et tamen propter uerba labiorum quorum, id est, ut implerem quod de me prophete predixerunt, qui fuerunt labia mea, ego custodiui uias duras. In Hebreo, uias latronum, hoc est uias omnis carnis dicit Dauid de morte. uia latronum, mors crucis que latronibus et sacrilegis deputata erat. Custodiuit uias latronum Dominus, quando inter duos latrones crucifixus , etsi esset mors suis factis indigna, tamen patienter pertulit. Aliter: Ut non loquatur os meum opera hominum, ita non est inuenta in me iniquitas, ut aliud non prodeat ex ore meo nisi laus tua. Si enim ad laudem meam hoc dicerem, opera hominum dicerem, non tua. Aliter: Tanta est tribulatio, ut non loquatur os meum opera hominum,  id est, quod non sit opus ut ego loquar, quia opera hominum feda in me, et nimis crudelia per se satis loquuntur. Propter uerba labiorum tuorum, id est, quia tu iussisti, ego custodiui uias duras, id est, multa tormenta. Aliter: Propter uerba labiorum tuorum, id est, propter pacem et reconciliationem, quam promisisti mundo per me; quia labiis osculum pacis damus. Ego custodiui uias duras, id est, mandata tua difficilia non mihi, sed incipientibus. Hieronymus? Quomodo duras, cum dicatur: Iugum meum suaue est, et onus meum leue ? Sed leue uolentibus, graue nolentibus. Aliter: Propter uerba, id est, minas future damnationis, labiorum uorum, id est preconum, apostolorum et prophetarum; ut illud: Genimina uiperarum, quis uos liberabit a uentura ira? . Ego custodiui  uias duras, id est, magna tormenta in meis, ut illa futura tormenta euaderem. Et quia custodiui uias duras non est inuenta in me iniquitas. Sed tu, Domine, perfice quod in me incepisti et in membris meis. Perfice gressus meos. id est, omnes affectus et uoluntates meorum predicatorum, in semitis tuis, id est, in arctis mandatis. Ita perfice, ut non moueantur ab eis uestigia mea, id est, exempla humilitatis et patientie mee. Perfice in mebris, quia in me iam perfecisti, quoniam exaudisti me, Deus. Ideo exaudisti, quia ego clamaui, id est, fidem tuam aperte nuntiaui; uel clamaui, eo modo quo ad te clamandum fuit, id est, irremisse egi, uel libera et ualida intentione ad te preces direxi. Ideo inclina nunc aurem tuam mihi oranti pro illis  etiam qui futuri sunt mei. Inclina aurem, ut medicus egrotis qui non ualent per se surgere quia in lecto peccatorum iacent, quorum infirmitatem in me suscepi. Hoc modo exaudi uocem meam. Misericordias tuas per me mundo exhibitas mirifica, id est desiderabiles illis fac uel mirabiles ostende, ne uile scant, declarando eas per doctores tuos. Ad hoc mirifica, ut sperent in te, et sperando saluentur; qui saluos facis sperantes in te. Et quia saluos facis sperantes in te, a resistentibus dextere tue, id est, mihi capiti et meis, custodi me ut pupillam oculi, a simili. Aliter: pupilla est illa pars per quam oculus uidet et discernit, sic et Christus est pupilla Ecclesie sue, quia ille solus discernit suos a non suis. Dicit  ergo: fac ut predicatores tui qui sunt oculus Ecclesie, humilitatem meam imitentur, sine qua intelligere et uidere non ualent que uidenda sunt, sicut non ualet oculus uidere sine pupilla. Taliter custodi: Sub umbra alarum tuarum protege me. Superueniat obumbratio Spiritus sancti per geminas alas, id est, dilectionem Dei et proximi, et protegat ab omnium incentiuorum nociuo estu. Unde illud: Spiritus sanctus superueniet in te, et uirtus Altissimi obumbrabit tibi . Aliter: Protege me intelligentia duorum Testamentorum in corpore meo, sicut gallina pullos suos protegit sub alis, ne rapiat eos miluus, id est diabolus. A facie impiorum qui me afflixerunt, id est ab imagine Iudeorum et hereticorum, ne deuocer in corpore meo ab imagine  et similitudine tua, et conforment illi. Et opus est ut protegas. Inimici mei animam meam concluserunt. Iudei Christum, et impii heretici et alii Ecclesiam, non ad imitandum, sed ad perdendum. Animam meam circumdederunt circumuentionibus multis, minis et blanditiis; quidquid enim in corpore fecerunt, in animam machinati sunt, ut illam a te deuocarent. Et inimicus diabolus non intelligit quid homo cogitet, nisi per exteriores motus: et in quo unumquemque delectari uidet, ut intus capiat, diuersas suggestiones infert. Adipem suum concluserunt, id est obligauerunt et inuoluerunt se malitia et letitia temporali, ut non manducarent me panem uiuum, qui in similitudinem manne de celo descendi. Per adipem malitia designatur quem in ueteri lege manducare  prohibentur, quia cor eorum malitia incrassatum erat : propterea in cantico Deuteronomii dicitur: Recalcitrauit dilectus, incrassatus, impinguatus, dilatatus de malitia . Recalcitrauit, quia mandata obseruare noluit. Dilectus fuit, quia manna de celo illi pluit. Et quia adipati erant temporali letitia, os eorum locutum est superbiam. Nolumus hunc regnare super nos . Proiicientes me prius in meis, uel respuentes doctrinam meam prius, uel proiicientes extra ciuitatem quasi pollutum, et quasi ex mea morte pollueretur ciuitas, uel nunc scilicet cum premissi sunt, nunc circumdederunt, id est, nunc tandem consummauerunt iniquitatem suam, spuentes in me, et colaphis cedentes, et tandem turpi morte condemnantes. Et  non mirum si hec in auctorem uite fecerunt, quia oculos suos, id est, mentem qua diuinitatem que in me operabatur uidere debuerunt, statuerunt, id est, firmiter proposuerunt declinare, id est, deorsum inclinare in terram, id est, corpus meum, id est, tantum me hominem credere uoluerunt, et non Deum: uel amorem cordis in terrena, ut magis diligerent mundum quam Deum. uel cum omni intentione circumdederunt ut perderent: quod in hoc ostendebatur, quia oculos in terra figebant. Susceperunt me, uel Iudei a discipulo, uel Pilatus et eius ministri a Iudeis, sicut leo paratus ad predam, principes illi ferocissimi qui me crucifixerunt: et sicut catulus leonum Iudaica plebs uel eius proles, habitans in abditis,  id est quasi in occultis consentiendo. Minores enim etsi aperte eum non damnauerunt, tamen peccauerunt occulte, quia in morte eius consenserunt. Non enim soli qui mala agunt rei sunt, sed et qui consentiunt . Exsurge, Domine, fer opem, qui in humilitate mea uisus es iacere. Preueni eum, scilicet diabolum, cuius instinctu hec faciunt. ueniat ad me, et in me non habeat quidquam . uel in laqueo mortis quem mihi parauit capiatur ipse. O mors, ero mors tua . Et supplanta eum, ut in morte mea per quam credidit se exaltari, humilietur. uel ipse insidiatur calcaneo meo, sed tu caput eius contere . Hoc modo exsurge: Eripe animam meam ab impio, ut eam apud inferos non detineat: uel animam meorum, qui indigni captiui  detinentur apud inferos: Frameam tuam, id est, me gladium tuum, per quem iugulandus est inimicus, ab inimicis manus tue. Aliter: Preueni eum, Iudaicum populum: excecetur intus malitia sua, ut factum eorum uindicta preueniat. Et post cum crediderit exaltari in me, supplanta eum, id est, deiice. Credidit enim per meam mortem obtinere locum et gentem , sed per eam utrumque amittat: ille supplantator, cui aliquid sub planta ponitur ut exaltetur, et post subtrahitur ut grauius cadat. Supposita est eis infirmitas carnis mee, et elati sunt: subducta est postea cum resurrexi, et cediderunt. Hoc modo supplanta: Domine, a paucis de terra diuide eos. Etsi in terra morientium simul crescat zizania et triticum usque ad messem , tamen diuides  eos quandoque a paucis, id est ab electis de terra uiuentium. In uita eorum, scilicet paucorum, ubi diuites cum paucis resurgent ad uitam, multi opprobrium: quia uenter eorum, id est memoria, adimpletus est de absconditis tuis, id est iniquitatibus quas tu ignoras, uel ignorantia et obliuione tui. Aliter secundum historiam: In uita eorum, scilicet ista quam solam amant, diuide eos de terra sua. Quod factum est tempore Titi et uespasiani, quando capti sunt et uenundati, et in captiuitatem dispersi. Quia de absconditis tuis adimpletus est uenter eorum, ut supra. Quasi dicat: Ad quid hec Iudeorum deiectio? Cecitas ex parte contigit in Isrel, ut plenitudo gentium intraret, et sic, scilicet exemplo correctus, omnis Isrel saluus fieret . Saturati sunt,  id est, pleni gaudio mee passionis et mortis et non sibi solum, sed etiam filiis suis sunt saturati, adeo ut et filiis partem prebeant: Sanguis eius super nos et super filios nostros . Et dimiserunt reliquias suas, id est, superabundantiam damnationis sue paruulis suis, id est posteris, ut iudicetur sanguis Christi in tertiam et quintam generationem. Aliter: Saturati sunt, id est, satisfecerunt uoluntati sue praue, non sue utilitati, sed filiis, qui eorum cognoscentes damnationem, et Dei in morte clarificationem, conuersi sunt ad fidem, et reliquias suas, id est, spirituales intelligentias, quasi illi superuacuas duxerunt: dimiserunt paruulis suis, id est, humilibus de progenie eorum, apostolis et reliquiis  illis qui in fine saluabuntur. Aliter: Saturati sunt, morte Domini: quia sicut Ionas fuit in uentre ceti tribus diebus et tribus noctibus, ita et in corde terre, id est, in terrenorum Iudeorum, fuit mors Christi : quia in quinta feria toto die et sequenti nocte inde cogitauerunt, in sexta crucifixerunt, in septima depositus est de cruce, et sepultus iacuit in terra, usque dum post tres dies, id est, prima Sabbati mane resurgeret. Et reliquias suas, id est, resurrectionem, dimiserunt paruulis suis, qui in eius resurrectione simul surrexerunt a morte infidelitatis. Et secundum mortalitatem potest hoc modo legi: Domine, a paucis diuide eos, antequam de terra tua omnino diuidantur, separentur etiam hic in uita eorum, etsi non in carne, tamen affectione,  a paucis, id est ab electis. Non sint hic cum eis in resurrectione prima, ut postea non habeant societatem cum eis in resurrectione secunda. Ego autem in iustitia apparebo conspectui tuo. Quasi dicat ille: Me proiecerunt extra ciuitatem, et societate eorum indignum iudicauerunt: sed a te non sum reiectus, quia apparebo conspectui tuo in gloria ascensionis. In iustitia, quia iustum est ut iustus iustificetur. Illi hic satiati sunt porcina, id est malitia: ego autem ibi satiabor, qui modo quasi pransus sum, in clarificatione mea: satiabor, id est, plenum gaudium habebo, cum apparuerit gloria tua, id est, cum presentabo tibi Ecclesiam tuam, cum tradidero regnum tibi Deo Patri, in quo tua apparebit gloria: uel cum gloria illa manifestabitur in re, que nunc latebat in  spe: quia uidebunt te sicuti es, qui nunc per speculum uident .



PSALMUS XuII. IN FINEM PUERO DOMINI DAuID, QUI LOCUTUS EST DOMINO uERBA CANTICI HUIUS, IN DIE QUA ERIPUIT EUM DOMINUS DE MANU OMNIUM INIMICORUM EIUS, ET DE MANU SAUL, ET DIXIT:

»Diligam te, Domine, fortitudo mea. Dominus firmamentum meum et refugium meum, et liberator meus. Deus meus adiutor meus, et sperabo in eum. Protector meus et cornu salutis mee, et susceptor meus. Laudans inuocabo Dominum, et ab inimicis meis saluus ero. Circumdederunt me dolores mortis, et torrentes iniquitatis conturbauerunt me. Dolores inferni circumdederunt me,  preoccupauerunt me laquei mortis. In tribulatione mea inuocaui Dominum, et ad Deum meum clamaui. Et exaudiuit de templo sancto suo uocem meam, et clamor meus in conspectu eius introiuit in aures eius. Commota est et contremuit terra, et fundamenta montium conturbata sunt et commota sunt, quoniam iratus est eis. Ascendit fumus in ira eius, et ignis a facie eius exarsit; carbones succensi sunt ab eo. Inclinauit celos et descendit, et caligo sub pedibus eius. Et ascendit super cherubin et uolauit super pennas uentorum. Et posuit tenebras latibulum suum, in circuitu eius tabernaculum eius, tenebrosa aqua in nubibus eris. Pre fulgore in conspectu eius nubes transierunt,  grando et carbones ignis. Et intonuit de celo Dominus, et Altissimus dedit uocem suam; grando et carbones ignis. Et misit sagittas suas, et dissipauit eos: fulgura multiplicauit, et conturbauit eos. Et apparuerunt fontes aquarum, et reuelata sunt fundamenta orbis terrarum. Ab increpatione tua, Domine, ab inspiratione spiritus ire tue. Misit de summo et accepit me, et assumpsit me de aquis multis. Eripuit me de inimicis meis fortissimis, et ab his qui oderunt me, quoniam confortati sunt super me. Preuenerunt me in die afflictionis mee, et factus est Dominus protector meus. Et eduxit me in latitudinem, saluum me fecit quoniam uoluit. Et retribuet mihi Dominus secundum iustitiam meam, et secundum puritatem  manuum mearum retribuet mihi. Quia custodiui uias Domini, nec impie gessi a Deo meo. Quoniam omnia iudicia eius in conspectu meo, et iustitias eius non repuli a me. Et ero immaculatus cum eo, et obseruabo me ab iniquitate mea. Et retribuet mihi Dominus secundum iustitiam meam, et secundum puritatem manuum mearum in conspectu oculorum eius. Cum sancto sanctus eris, et cum uiro innocente innocens eris. Et cum electo electus eris, et cum peruerso peruerteris. Quoniam tu populum humilem saluum facies, et oculos superborum humiliabis. Quoniam tu illuminas lucernam meam, Domine Deus meus, illumina tenebras meas. Quoniam in te eripiar a tentatione, et in Deo meo transgrediar murum. Deus meus, impolluta  uia eius, eloquia Domini igne examinata: protector est omnium sperantium in se. Quoniam quis Deus preter Dominum? aut quis Deus preter Deum nostrum? Deus qui precinxit me uirtute, et posuit immaculatam uiam meam. Qui perfecit pedes meos tanquam ceruorum, et super excelsa statuens me. Qui docet manus meas ad prelium, et posuisti ut arcum ereum brachia mea. Et dedisti mihi protectionem salutis tue, et dextera tua suscepit me. Et disciplina tua correxit me in finem, et disciplina tua ipsa me docebit. Dilatasti gressus meos subtus me, et non sunt infirmata uestigia mea. Persequar inimicos meos et comprehendam illos, et non conuertar donec deficiant. Confringam illos, nec poterunt stare: cadent subtus pedes  meos. Et precinxisti me uirtute ad bellum, supplantasti insurgentes in me subtus me. Et inimicos meos dedisti mihi dorsum, et odientes me disperdidisti. Clamauerunt, nec erat qui saluos faceret: ad Dominum, nec exaudiuit eos. Et comminuam eos ut puluerem ante faciem uenti, ut lutum platearum delebo eos. Eripies me de contradictionibus populi, constitues me in caput gentium. Populus quem non cognoui seruiuit mihi, in auditu auris obediuit mihi. Filii alieni mentiti sunt mihi, filii alieni inueterati sunt, et claudicauerunt a semitis suis. uiuit Dominus, et benedictus Deus meus, et exaltetur Deus, salutis mee. Deus, qui das uindictas mihi, et subdis populos sub me, liberator  meus de inimicis meis iracundis. Et ab insurgentibus in me exaltabis me, a uiro iniquo eripies me. Propterea confitebor tibi in nationibus, Domine, et nomini tuo psalmum dicam. Magnificans salutes regis eius, et faciens misericordiam Christo suo Dauid, et semini eius usque in seculum.«



ENARRATIO.

In finem puero Dauid, qui locutus est ad Dominum uerba cantici huius, in die qua eripuit eum Dominus de manu omnium inimicorum suorum et de manu Saul. Diligam te, Domine. Secundum historiam hunc psalmum cantauit Dauid, quando, mortuo Saul et aliis inimicis suis, liberatus est ab eorum persecutionibus: sed non pro se tantum has laudes  Deo cantauit, sed pro redemptione illa uera et perfecta, quam uidit futuram in Christo uero Dauid et eius membris. Agit enim hic psalmus de uictoria passionis Christi, et de gloria eius resurrectionis, et de institutione et conformatione corporis sui, et quomodo uel per quos acta hec sint. Titulus sic construitur et exponitur: uerba cantici huius, id est exsultatiue laudis, referenda sunt in finem, id est in Christum, scilicet attribuenda Dauid puero Domini. Abiecto Saul, dictum est a Domino: Elegi uirum secundum cor meum . Unde merito ille Dauid, puer, id est electus Domini, est dictus. Et Christus qui has laudes Deo Patri cantat, puer Domini dictus est; ut illud: Hic est filius meus dilectus : et, Puer natus est  nobis , et uere puer, quia purus et sine macula. Que scilicet uerba locutus est ad Dominum, id est in consideratione illius diei qua eripuit eum Dominus de manu omnium inimicorum suorum: quod factum est in ipso capite, quod resurrexit et in celum ascendit. Et de manu Saul, id est mortis. Secundum nominis interpretationem, per Saul mors intelligitur. Interpretatur enim appetitus, quia filii Isrel contra uoluntatem Dei appetiuerunt eum sibi in regem. Et de morte dictum est: Deus non fecit mortem , impii autem accersierunt eam sibi manibus et pedibus. Hec ereptio perfecta non erit, nisi cum nouissima destruetur mors, cum Christus tradet regnum Deo et Patri : tunc tandem Christus totus, id est in capite et membris ereptus  erit de manu omnium inimicorum suorum, et de manu Saul.


uOX CHRISTI.

Diligam te, Domine. Quia uideo quod tandem me eripies de manu omnium inimicorum et Saul, diligam te: non dico dilexi, tantum uel diligo, quia caritas nunquam excidet fides et spes euacuabitur, cum uenerit illa ereptio, cum euacuabitur quod ex parte est, sed dilectio crescet. Et merito, quia tu firmas me in illa dilectione, tu es fortitudo mea. Per te ego considerate pericula suscipio, et labores meos perpetior. Ut suos etiam cohortetur ad laudem Dei, conuertit se ad eos, dicens: Dominus firmamentum meum: quia in primo parente per superbiam infirmatus  sum, per eius gratiam non sum confirmatus. Et refugium meum, ad quem intus secure confugitur, cum quis foris resistere nequit. Et liberator meus: tandem liberat non solum ab inimicis, sed etiam a mortalitate. Pre nimio gaudio multiplicat laudes: Deus meus per naturam, adiutor meus per gratiam, ne deficiam sub onere. Et ideo sperabo in eum: non ero similis illi qui in se sperauit, et cecidit. Hoc modo factus est adiutor per gratiam. Protector meus, et non qualiscunque, sed cornu salutis mee, id est qui de carnali et fragili facit me spiritualem et fortem, et quasi naturam meam me excedere facit; ut illud: In carne enim ambulantes, non secundum carnem militamus ; sicut cornu cum sit de carne, in duritiam tamen uersum excedit  carnem, et in aliam transit naturam. Aliter: Cum diuersa animalia diuersis armis se protegant, lupus dente, equus pede, tu mihi es cornu, quia das firmam rationem qua ualeam uentilare inimicos et precipue hereticos. Aliter: Non erigo cornu superbie contra te, sed tu es cornu, id est firma celsitudo salutis mee, erigens spem meam ad te. Et non solum protector et cornu, sed, quod est maius, factus es susceptor meus, id est infirmitatis mee. Hoc pro corpore. uel, susceptor meus, id est cause mee. Hoc modo suscepit me. Misit Deus Pater Filium suum sibi ceternum, de summo, id est de sinu Patris. Misit, id est in humilitate apparere fecit, qui inuisibilis erat in suis. Et accepit me, scilicet formam serui, non angeli, non alicuius dignioris rei. Nusquam enim  angelos apprehendit: et assumpsit me, id est, corpus meum, quod est Ecclesia: de aquis multis, id est de multis populis, quia non solum congregauit eam de Iudea, sed de cunctis terris. Aque dicuntur populi  ad hanc similitudinem, quia per decessionem et successionem, in decursu semper sunt ut aque. uel, de aquis multis, id est de fluxu carnalium delectationum, uel de multis baptismatibus. Quia cum unum sit baptisma, et omnia uitia ibi demerguntur preterita, sicut Aegyptii demersi sunt in mari Rubro , ut nec unus superesset. Significat enim mare Rubrum baptismum, qui sanguine Christi sanctificatus et ruber factus est ad demergenda uitia potens: tamen diuiditur secundum baptizatorum sequentia merita. Alii enim sic baptizantur, ut in  illa puritate maneant, ut ita toti mundi sint, et non indigeant nisi ut pedes lauent a puluere , id est, cogitationes ab illicitis. Alii quedam addunt crimina, sed uenialia. Aliis autem nichil prodest, quia redeunt penitus ad uetustatem praue uiuendo, sicut legitur de illo mari: Qui diuisit mare Rubrum in diuisiones .

Quot enim tribus fuerunt Isrelitice, totidem in partes est diuisum. Et quia me caput accepit et assumpsit in membris, laudans inuocabo Dominum. Non solum uocabo Dominum, sed inuocabo, id est, in me uocabo, ut ipse sit et quod rogo, et a quo rogo. Et hoc faciam laudans, id est, laudabiliter uiuens. Talibus enim hostis promeretur Deus. Et hoc modo  ab inimicis meis saluus ero; ab his scilicet: Circumdederunt me dolores mortis, id est, illi in quibus erant dolores, illi qui ad mortem ducunt, scilicet passiones inuidie. Inuidebant enim me uiuere. Et torrentes iniquitatis, id est, subiti impetus iniquorum et cito transeuntes, sicut aqua subito mota pluuiali augmento et cito decrescens; conturbauerunt me, id est, paruo tempore me morte contristauerunt: post triduum enim resurrexi. Conturbatio enim subitus motus est et cito transiens. Ac si dicat: Sola inuidia eorum fuit causa mee mortis, sed nichil illis profuit: quia ille eorum impetus subito creuit, et subito cessauit, sicut aqua mota a pluuia. Mortuus enim iacui in sepulcro, sed non nisi per tres dies. Dolores inferi, id est, dolentes de amissione terrenarum  rerum. Sicut sunt superni dolores, illi scilicet qui sunt de amissione celestium: ita et inferi, de amissione terrenarum rerum ducentes ad inferos. Iniquitates et dolores, emphatice dictum. Audiebant enim amatores huius seculi: Perit mundus et concupiscentia eius . Neminem calumniaueritis, Nemini iniuriam faciatis. Preoccupauerunt me, quasi ignorantem quantum ad eorum opinionem, laquei mortis, id est, cause innexe causis ad mortem meam tendentes. uel insidie eorum parauerunt mihi mortem quasi nescienti. Ab inimicis meis saluus ero. Et opus est saluatione, quia dolores mortis, id est, passibilitates ille quas habeo ex mortalitate mea, circumdederunt me, id est, carnem meam. Et ideo torrentes iniquitatis, ut supra, conturbauerunt: propterea  uoluerunt me conturbare. Dolores inferi, id est dolores inferioris mei, id est carnis mee, que est inferior pars mea; circumdederunt me, id est, fortius me amplexati sunt: et non mirum, quia preoccupauerunt me in primo parente, scilicet in massa, laquei mortis, id est, cause mortalitatis. Ex massa enim contraxi etsi non culpam, tamen penam. Ego autem feci quod meum fuit: confugi ad preces. uel inuocaui, id est, in me uocaui Dominum remuneratorem: in tribulatione mea, non illorum, quia illis non profuit. Inuocaui Dominum, id est, intus uocaui in corde, ubi libera est uox et exauditio prompta. Quem Dominum? Et ad Deum meum clamaui, id est, irremisse egi. uel inuocaui pro me, clamaui pro meis. Et exaudiuit de templo sancto suo: quia eum inuocaui,  non alium: uocem meam, factam pro me, non ad humanum fauorem: et clamor meus factus pro meis: in conspectu eius, id est, in corde factus, uel irremissa operatione, ubi presto est semper conspectu eius, introiuit in aures eius, id est, exaudiri meruit. Quam exauditionem effectus ostendit. Data uel accepta ueteri lege per seruum, commota est terra. Resurgente Domino, per quem lex adimplenda erat et inuocanda, commota est materialiter, et corda terrenorum similiter de infidelitate ad fidem, quod significabat terremotus. Et non solum terra, sed etiam Iudea contremuit, id est, simul cum Iudea tremuit tota terra, scilicet gentilitatis terra, id est, terreni omnes timuerunt. Quare timuerint post subiungit:  Et non solum minores, sed etiam fundamenta montium, id est, principes maiores, ut Gamaliel legis doctor, et Ioseph ab Arimathia, in quibus minores principes confidebant: conturbata sunt de peccatis, et commota de infidelitate ad fidem: uel, fundamenta montium, id est, spes terrenarum rerum, in quibus montes, id est superbi, confidebant, conturbata sunt: quia non confidebant in eis homines ut prius, postquam audierunt: Omnis caro fenum ; et: Preterit mundus et concupiscentia eius . Unde illud: Et ascendet Dominus nubem leuem et ingredietur Aegyptum, et confringentur idola Aegypti . Et Apostolus ad Timotheum: Precipe diuitibus huius seculi non confidere in incerto diuitiarum . Aliter: Fundamenta montium,  id est idola, in quibus montes, id est demones, colebantur: uel, montium, id est, in quibus montes, id est, superbi huius seculi confidebant, conturbata sunt, id est, confusa uel dissipata: et commota de cordibus hominum, uel de honore illo priori. Siue hoc modo, siue illo accipiantur, conturbata sunt et commota: ideo quoniam iratus est eis, scilicet Dominus, id est, iram suam et futuram damnationem illis innotuit. Unde illud: Genimina uiperarum, quis uos liberabit a uentura ira? Facite ergo fructus dignos penitentie . Hoc modo commota sunt. Ascendit fumus, postquam cognouerunt peccata sua, id est, lacrymosa deprecatio; in ira eius, id est, in cognitione ire eius. Fumus fit ex duabus rebus, ex igne et aqua. Per ignem compunctio, per aquam lacryme,  per fumum, ut dignum est, deprecatio; ut illud: Et ascendit fumus aromatum . Et post: Que sunt orationes sanctorum . Et post fumum ignis exarsit, id est caritas, a facie eius, id est a cognitione. Cognitio enim Dei eos ad amorem suum accendit. Carbones succensi sunt ab eo, id est, illi quibus exstinctus erat amor Dei in primo parente, modo succensi sunt, illuminati per gratiam Dei accepta luce ueritatis. Unde illud: Fuistis aliquando tenebre, nunc autem lux in Domino . Si ad incarnationem Christi referimus quod dictum est: Misit de summo et accepit me; sic istud legimus: Inclinauit celos, quasi queratur, quomodo carbones succensi sint? Inclinauit celos, id est, humiliauit iustos uirtutibus sublimatos, ut  descenderent ad omnia toleranda. Et quia Dominus in eis est, et ipse cum eis descendit. Et tamen caligo, id est, caliginosi fuerunt, sub pedibus eius: quia quamuis calcarent eos secundum exterius, tamen conculcabantur ab eis quantum ad interius. Aliter: Inclinauit apostolos faciendo eos condescendere nostre capacitati. Et hoc modo caligo, id est caliginosi, sub pedibus eius, id est sub affectionibus, facti boni. uel, caligo, id est, diabolus conculcatus est. Et ascendit super Cherubim, quanquam descendit; quia ipsa que putabatur descensio, potius fuit ascensio. Si autem ordine legimus superiora, dicendo: Protector meus et cornu salutis mee, et susceptor meus: et quia susceptor meus, laudans inuocabo Dominum,  et cetera usque huc, Inclinauit celos: referemus hoc ad incarnationem Christi, et ostendimus quo ordine superiora sint facta. Inclinauit Deus Pater celos, id est, summa imis coniunxit, celestia terrenis, diuinitatem mortalitati. Et descendit, id est, se hoc modo minorauit, formam serui accipiens . Et caligo, id est obscuritas, Scripturarum que fuit in prophetis, sub pedibus eius, id est apostolis. Ut illud: Tunc aperuit illis sensum ut intelligerent Scripturas . uel, caligo, id est, illi qui prius caligine peccatorum obuoluti erant, cognoscentes eum, fuerunt sub pedibus eius, id est affectionibus, id est, uenerati sunt eum. uel sub pedibus eius fuit caligo, quia mundus eum non cognouit . Aliter: et caligo, id est, obscuritas et lux incomprehensibilis  sub pedibus eius, id est, in carne latuit, scilicet diuinitas uerbi; qualitercunque hoc dicatur quod sequitur, scilicet: Et ascendit super Cherubim, sic continuatur: Ego dixi, Inclinauit celos et descendit: et tamen licet in humanitate descendit, per Diuinitatem ascendit super Cherubim, id est, altus et incomprehensibilis; et lux inaccessibilis fuit illis qui fuerunt Cherubim, id est pleni scientia: quanto enim magis ad eum acceditur, tanto magis ipse recedit; quanto plus scitur, eo magis ignoratur. Ascendit super Cherubim, id est, transcendit omnem scientiam et cogitationem perfectorum; et ut ostendat quam inaccessibiliter recessit, dicit: uolauit, id est, in altum se extulit, non semel, sed ut dici possit quoties et quantum, uolauit super pennas uentorum,  id est, super agilitatem omnium spirituum. Nullus enim spiritus adeo uelox est ut eum possit comprehendere, siue anima sit, siue angelus. Aliter: exaltatus est super plenitudinem scientie, ut nemo ad eum perueniat nisi per caritatem. Plenitudo enim legis caritas . Et ne aliquis illum corporeis imaginibus informare uelit, incomprehensibilem ponit. uolauit, inquam, super pennas uentorum, id est, geminas caritatis uel uirtutum alas sanctarum animarum; que licet tollantur in auras libertatis; incomprehensibilis est illis scientia Deitatis: sua enim caritas omnium precellit caritatem, et sua uirtus omnem uirtutem. Posuit tenebras latibulum suum, id est, fecit ut tenebrosi essent, in quibus ipsi latenter salutem suorum operaretur: ut illud:  uirga furoris mei Assur , ipse uero non cognouit. Et quanquam in caliginosis operaretur occulte, tamen in circuitu eius tabernaculum eius, id est, tabernaculantes et militantes ei in circuitu eius sunt, id est, eum manifeste operari cognoscunt et per eos ipse manifeste operatur. Et opus fuit ut per tabernaculantes, id est apostolos, aperto operaretur: quia tenebrosa aqua in nubibus eris, pre fulgore in conspectu eius, id est, obscura doctrina fuit in prophetis continentibus erem, id est apostolos. In eorum enim doctrina apostoli consistunt. Obscura fuit doctrina prophetarum pre fulgore in conspectu eius, id est, ad comparationem illius splendoris et illius manifestationis, que fit illis qui sunt in conspectu eius,  id est, qui cum uiderunt et cognouerunt, ut apostoli. Aliter: Posuit tenebras, id est, corda hominum que tenebrosa sunt, quia non uidentur, latibulum suum, ut in eis lateret per occultam spem; et ideo in circuitu eius tabernaculum eius, id est, aperte ei militant tabernaculantes. Aliter: Posuit tenebras latibulum suum, id est, in obscuritatibus sacramentorum latere uoluit. Et tamen in circuitu eius tabernaculum eius, id est, tabernaculantes ei, ad eum se conuertunt: et eum se habere ueraciter in illis sacramentis cognoscunt, uel ueraciter per illa sacramenta in eis operatur. Et quia dixit, in circuitu eius tabernaculum eius, ne quis putet se non aliam clarificationem adepturum nisi hanc scilicet quod Deum per sacramenta habet, subiungit: Tenebrosa est aqua in nubibus  eris, id est, et in ere, id est apostolis, in nubibus eris, id est prophetis. Tenebrosa est aqua, id est doctrina: nulli enim eum laudare et explicare uerbis ualent sicuti est. Pre fulgore, id est, ad comparationem illius fulgoris, id est illius claritudinis, que erit in conspectu eius, id est in uisione eius, cum uidebimus eum sicuti est , et cum fulgebunt iusti sicut sol in regno Patris eorum . Secundum superiorem modum ubi diximus, inclinauit celos, id est celestia, Deus factus homo descendit: possumus dicere, Posuit tenebras latibulum suum, id est obscuras Scripturas. In circuitu eius tabernaculum eius, id est, illi, qui circa eum fuerunt et eum uiderunt, ut apostoli, tabernaculum eius fuerunt, id est, aperte militauerunt, et  aperte eum docuerunt. Quasi dicat: Et hec eius incarnatio et manifestatio non subita, quia aqua, id est, doctrina huius manifestationis fuit in nubibus eris, et si tenebrosa, id est obscura. In hoc enim uerbum est uerum, quia alius est qui seminat, et alius qui metit . Alii laborauerunt, et uos in labores eorum introistis. Prophete seminauerunt Christum et ecclesiastica instituta, apostoli autem messuerunt. Nubes transierunt. Quasi dicat: Per tabernaculantes, id est apostolos, nubes transierunt, id est, prophetie translate sunt a Iudeis ad gentes: uel, nubes transierunt, id est, obscuritas Scripturarum reuelata est. Hieronymus: Pre fulgore in conspectu eius, id est, pre claritate spiritus quem acceperunt eum uidentes.  Nubes, id est apostoli, transierunt, de Iudeis, ad gentes scilicet Spiritu sancto eos ducente. Grando fuit in illis, id est, terror et comminatio future pene, contundens uitia hominum. Et carbones ignis, id est igniti, incendentes corda hominum ad compunctionem infimorum, et desiderium supernorum, Quasi dicat: Et hoc non ex ipsis apostolis, quia intonuit de celo Dominus, id est de apostolis. Exponit quod dixit, intonuit. Et Altissimus, scilicet ille qui uolauit super pennas uentorum, dedit uocem suam, non illorum. Non enim uos estis qui loquimini, sed Spiritus Patris uestri qui loquitur in uobis : intonuit, id est, terribiliter predicauit. In qua uoce fuit grando et carbones ignis. Ipse dedit uocem suam. Et misit sagittas suas, id est, apostolos uel euangelistas:  ipse eos misit, non ipsi. uel saggitas, id est, uerba sua. Et dissipauit eos, scilicet ad quos missi sunt. Alii enim sagittati sunt ad mortem, alii ad uitam. Aliis sumus odor mortis in mortem, aliis odor uite in uitam . uel, dissipauit eos, scilicet quos misit. Misit enim eos in uniuersum mundum . Fulgura multiplicauit, id est miracula; ut illud: Deo cooperante et sermonem confirmante, sequentibus signis . Et conturbauit eos ad quos missi sunt, id est ad punctionem et penitentiam commouet. Et tunc apparuerunt fontes aquarum, id est, apostoli et euangeliste, in quibus erant aque, id est, uaria dona Spiritus sancti, apparuerunt, id est, aperte predicauerunt de Christo, et per eos reuelata, id est detecta et aperta, sunt fundamenta  orbis terrarum, id est, scripture prophetarum, in quibus totus orbis, id est Ecclesia, fundata est, uel aque latentes, scripta prophetarum: fontes aquarum, expositores eorum illi modo apparuerunt, ut Augustinus, Hieronymus et alii. Et per eos reuelata sunt fundamenta orbis terrarum, ut supra. uel, fontes aquarum, id est, renati aquis baptismatis. Et hec omnia, o Domine, ab increpatione tua facta sunt: tu enim increpasti eos salubri increpatione: O stulti et tardi corde ad credendum in omnibus que locuti sunt prophete ! Aliter: Dixi quod Dominus misit sagittas suas, et conturbauit eos: fulgura multiplicauit, et conturbauit eos; sed hoc factum est ab increpatione tua, Domine, non a sagittis, non a fulguribus: sed ab  inspiratione spiritus ire tue; quia tu inspirasti eos illo spiritu qui eis notificaret iram tuam, ut a timore inciperent. Domine, a timore tuo parturiuimus . Misit de summo et accepit me. Si ibi dispensationem incarnationis Christi accipimus, ubi dictum est. Inclinauit celos et descendit, istud sic accipiamus, quasi et hec omnia isto modo facta sunt. Misit Deus Pater scilicet Spiritum sanctum de summo, id est de celis, uel de sua celsitudine: et accepit, id est, corpus meum. Et taliter assumpsit me, id est, meos de aquis multis, ut supra. Hoc modo assumpsit: Eripuit me caput de inimicis meis fortissimis, de Iudeis in passione, de diabolo et eius angelis in inferno; fortissimis, quia morti me tradiderunt. Fortis est qui nostra tollit, fortior, qui nos ipsos  ledit: fortissimus, qui interficit. Et ab his etiam qui oderunt me, in corpore scilicet, qui odio mei multos persequuntur. Multi enim non uiderunt, et tamen odio habuerunt. Et opus fuit ut eriperet, quoniam confortati sunt super me, id est, preualuerunt mihi in carne. Si ad Christum, ab his qui oderunt me, id est, qui nullam aliam causam habuerunt ut essent mihi inimici, nisi solum odium. Quod odio habuerunt, in hoc patet quoniam confortati sunt, id est, unanimiter insurrexerunt super me. Quomodo confortati sunt, ostendit. Preuenerunt me, id est, preualuerunt mihi exterius. In die afflictionis mee, id est, in tempore mihi constituto ad passionem mee, id est, mihi utili, non eis. Preuenerunt in die afflictionis,  sed non preuenient in die clarificationis. Et hoc ideo, quia factus est Dominus protector meus  in capite et in membris, et protegendo eduxit me caput in latitudinem, gentium scilicet, quia prius in sola Iudea notus, post mortem in omnibus gentibus, uel hoc modo protexit meos, ne deuocarentur. Eduxit me in illis, et me in eis. Eduxit, id est, extra angustias carnis duxit per spem in latitudinem future retributionis, ubi nulla erit angustia: uel hic eduxit in latitudinem caritatis, ut etiam inimicos diligerem. Hoc modo eduxit me caput in latitudinem gentium: Saluum me fecit, resuscitando. uel hoc modo eduxit meos in latitudinem, quia me caput eorum saluum fecit, quoniam uoluit, non merito meo. Amauit enim me fedam, ut faceret  pulchram. Eius uoluntas meam uoluntatem preuenit. Et tamen quanquam ex gratia illis totum sit, retribuet mihi Dominus in die clarificationis secundum iustitiam meam, id est, secundum humilitatem et obedientiam meam, cum tamen non sit mea. Et secundum puritatem manuum mearum retribuet mihi, id est, innocentiam operum. Illa est uera innocentia, que nec sibi nocet, nec cuiquam. Ostendit illam iustitiam. Quia custodiui uias Domini, id est, mandata, Nec impie gessi a Deo meo. Hoc modo custodiui, a contrario. Ideo custodiui, quoniam omnia iudicia eius in conspectu meo, id est, in mente mea. In omni opere meo semper attendi iudicia eius, que sunt quatuor: duo de presenti, et duo de futuro. Flagella corrigendorum, et tentationes probandorum,  premia iustorum, pena impiorum. Et in hoc patet, quia iustitias eius, id est mandata, custodiui, quod est dicere per contrarium, non repuli a me. Alia est iustitia Christi, alia hominum. Iustitia Christi est pro aliis pati; ut illud: Oportebat eum qui multos filios adducturus erat in gloriam Patris, auctorem salutis eorum, per passionem consummari . Hucusque Christus de se tantum, ab illo loco: Et retribuet mihi Dominus. Nunc de membris. Et ero in membris meis cum eo hoc modo, quia immaculatus. Nota quod non dixit, sine peccato: sed immaculatus, id est, sine criminali peccato, quod qui facit, non est cum eo. Et hoc non, ad tempus, sed obseruabo me ab iniquitate mea, id est, perseuerabo in innocentia mea.  Et ideo retribuet mihi Dominus in membris meis secundum iustitiam meam, ut supra. In conspectu oculorum eius. Que iustitia et puritas non fuit ad laudem humanam, sed in conspectu Dei, ut ille solus uideret quantum ad meritum. uel, retribuet mihi in conspectu oculorum eius, id est, cum eum uidebo facie ad faciem, non per speculum . Et reuera retribues, quia cum sancto, id est, cum eo qui est uere sanctus, sanctus eris: tu natura sanctus, eris sanctus cum illo, qui erit gratia sanctus. Tua sanctitas eius sanctitatem in eo precedit, et in eo operatur, et ideo scio quia opus misericordie tue coronabis: similiter et in aliis accipitur usque Et cum peruerso peruerteris: non ut eum peruersum  facias, sed eius peruersio, scilicet a te auersio, faciet te a misericordia in iudicium uerti; ut in Leuitico: Si ambulaueritis a me peruersi, et ego ambulabo contra uos furore peruerso . Aliter: Reuera retribuet mihi, id est meis, meritum, secundum iustitiam meam: et hoc in futuro, id est, in conspectu tuo; quia hic cum sancto sanctus erit, id est, sanctus te sanctum habebit, et innocens innocentem: et cum electo a te prius, ut illud: Non uos me elegistis, sed ego elegi uos , electus eris, id est, de omnibus deliget. Cum peruerso peruerteris, id est peruersus habebit te peruersum, precipue Iudaicus populus: qui cum Deum unum coluerit, et eius mandata acceperit, uidens gentilem recipi, qui semper idola coluit, dixit: Non est equa uia Domini  . Ideo peruersus Iudaicus populus habet te peruersum, quoniam tu populum humilem saluum facies, et oculos superborum humiliabis, id est, quia tu superbis resistis, ut Iudeis, et humilibus das gratiam , ut gentibus, ideo oculos superborum humiliabis, quia nichil uident nisi per alium. uel hoc uidetur peruersis, id est, ueram iustitiam ignorantibus peruersum, quod confitentes peccata sua saluos facies, quos illi damnare solent. Et quoniam tu populum humilem, id est, confitentem tibi peccata sua, et se accusantem, te iustum ponentem saluabis, ideo, Domine Deus meus, illumina tenebras meas, id est, fac me interiori oculo uidere et cognoscere peccata et ignorantias meas: ideo a te hoc  peto, et non ab alio, quoniam tu illuminas lucernam meam, id est oculum interioris hominis, id est intellectum; quia sicut lucerna per se non lucet, sed aliunde accipit lumen, ita intellectus interior non uidet que recta sunt nisi a tua luce. Secundum aliam uero sententiam hoc modo continuatur: Quia cum sancto sanctus eris, id est, quia nullus potest esse sanctus sine te sancto, ideo, Domine Deus meus, illumina tenebras meas, id est gentiles, qui adhuc sunt tenebre, per mei autem predestinationem illumina, per fidem uocando da illis cognitionem tui: quoniam tu illuminas, non alius, lucernam meam, id est, illos qui iam illuminati sunt, apostolos et alios fideles. Ideo te hoc rogo, quia tuum est hoc facere, scilicet quoniam tu populum humilem, gentilem  scilicet, saluum facies, se humiliantem et confitentem peccata sua. Notandum quod lucernam singulari, tenebras uero plurali numero ponit: ideo uidelicet quia quicunque lucent una luce lucent, qui autem errant diuersis erroribus errant. Ideo rogo ut illumines oculos qui adhuc sunt in tenebris, uel ut peccata cognoscere facias, quoniam tu, o Deus, in te eripiar a tentatione, et non in alio, id est, a spiritu luxurie et auaritie. Et in Domino meo, non in idolis, transgrediar in meis murum, quem superbia erexit inter creaturam et Creatorem, peccata peccatis augendo: illum transibo per humilitatem, subdendo me Creatori meo. Nemo uenit ad me, nisi Pater meus traxerit eum : uel  ego caput in te Patre eripiar a tentatione, Iudeorum, et in Deo meo, id est Creatore meo, non in manufactis diis, transgrediar murum in illis, qui futuri sunt mei preordinatione. Et hoc est quod sequitur: Deus meus Creator, qui solus potes, eripies me de contradictionibus populi, Iudaici scilicet qui mihi semper contradixit. Non est hic homo a Deo . Et: Demonium habes . Alii dicebant, quia bonus est: alii dicebant, non . Et constitues me in caput gentium, ut me habeant caput. Pro una Iudea dabis mihi, Deus, gentes. Et uos, qui auditis me nominare eum Deum meum, facite eum uestrum Deum, ideo, quia impolluta uia eius, per quam uenit ad uos, id est, incarnatione mea sine uirili admistione: uel fides per quam ad eum uenitur,  ideo impolluta, quia impollutos facit. Et quia eloquia Domini igne examinata, id est, pura et purgata per Spiritum sanctum, quia protulit facientia examinatos, id est purgatos. Et quia protector est omnium sperantium in se, ideo in eo sperate. Potest et istud ordine legi, ut ita dicatur: Reuera transgrediar murum in Deo meo: per naturam Deo, per gratiam meo; quia Deus meus protector est omnium sperantium in se, id est, qui eum habent Deum suum. In eo merito est sperandum, quia impolluta est uia eius, uel qua ad nos uenit, id est caritas, uel qua ad eum uenitur, id est fides. Non est polluta, ut est uia deorum non uerorum. Quem ergo fructum habuistis tunc in illis, in quibus nunc erubescitis ? Et quia eloquia Domini igne examinata, id est, pura  et uera, quod eloquia falsorum deorum non sunt: Spiritus enim sanctus ignis consumens, qui ea examinauit, discipline effugiet fictum . uel, igne examinata, id est, in tribulationibus probata: hoc modo, quia protector est omnium sperantium in se. Et bene potest facere. Nam quis Deus alius est dominus regeneratione preter Dominum, illum scilicet, cuius gratia regenerati sumus? Aut quis alius Deus est Deus creatione preter Deum nostrum? Aut hic, aut alius? Sed non alius, quod per hoc ostendo. Deus qui precinxit me uirtute, est Dominus recreatione, qui precinxit me caput uirtute, id est, apostolis uirtuosis. uiuo ego, dicit Dominus, quia omnibus his uelut uestimento uestieris . Et posuit immaculatam, id est sine crimine, uiam meam,  id est, uiam meorum. Aliter: Precinxit me uirtute, id est, meos qui erant fluxi diuersis erroribus infidelitatis, uel carnalibus delectationibus. Precinxit uirtute, id est, sobrietate que hec restringit. Aliter: Preter alias uirtutes quas daturus erat, precinxit me, id est meos, uirtute, id est fide, que singulariter est dicenda uirtus propter eminentiam et dignitatem, cum sit fundamentum aliarum uirtutum. uel, precinxit me uirtute illa que singulariter necessaria erat ad huiusmodi cinctorium. Solius enim fidei est principaliter, ut qui fluxi sunt diuersis erroribus infidelitatis per eam coarctentur. Unde alibi: Et fides cinctorium renum eius . Et posuit, id est, ordinabiliter et firmiter statuit, immaculatam uiam  meam, id est caritatem non admittentem in se maculam alicuius grauis peccati, scilicet que omnia uitia excludit, et omnes uirtutes admittit, per quam uiam secure ad eum uenirem. Unde in Canticis canticorum: Ordinauit in me caritatem . uel, uirtute, id est continentia, que latos sinus cupiditatis et luxurie et aliorum uitiorum restringeret: et in hoc apparet hunc solum esse Deum recreatione, et ideo iure diligendus. Et ille est Deus meus qui perfecit pedes meos, id est, perfectos in uirtute et scientia fecit apostolos meos, de quibus dicitur: Beati pedes pacem portantes : tanquam ceruorum, ut lutum et spinas huius uite transiliant, ut ait Apostolus: Arbitror omnia ut stercora . Et super excelsa statuens me, id est, meos apostolos  uidelicet tales fecit, ut non eis sufficeret neglexisse omnia terrena, et habere conuersationem in celestibus; sed, quod maximum est, obtutu rationis sue in ipsum summum bonum irreuerberatis oculis aspicerent, ut beatus Ioannes omnia transiliendo dixit: In principio erat uerbum ; uel, perfecit pedes meos, id est, affectiones meorum in uirtutibus, ut essent tanquam pedes ceruorum, ut supra. Et super excelsa statuens me, id est, anchoram spei illorum in celestibus fixit. Et ille est uerus Deus, qui docet manus meas ad prelium, id est, operarios meos apostolos, scilicet mihi militantes. Quos uocat pedes, eosdem uocat manus, diuersa similitudine, ut illud: Estote fortes in bello, et pugnante cum antiquo serpente . Et posuisti ut arcum  ereum, id est, inflexibilem et irremissum, brachia mea, eosdem doctores qui brachia dici possunt, quia totam terram amplexati sunt predicando. Sepe in sacra Scriptura similitudo ab impossibili sumitur, ut hic: quia arcus ereus non inuenitur, sed si inueniretur, tales isti essent. Aliter: Qui docet manus meas, id est opera meorum: ad bellum, id est, qui sic docet meos operari, ut possint pugnare aduersus insidias diaboli: Quia non est nobis colluctatio aduersus carnem et sanguinem . Unde illos sic docet: State ergo succincti lumbos uestros in caritate, induti lorica iustitie . Et posuisti ut arcum ereum brachia mea, id est, bonas intentiones meorum irremissas fecisti, ad similitudinem, quia brachia extenduntur, ita et intentiones. Et ut  non deficerem, dedisti mihi protectionem salutis tue: hoc modo scilicet, Dextera tua suscepit me in membris meis. Dextera tua, id est, dignitas et propitiatio, assumpsit humanitatem meam, uel dextera, id est, auxilium tuum: quod in hoc apparet, quia disciplina tua correxit me in finem, id est, castigatio et flagellatio tua, uirga siue baculus, scilicet ablatio rerum, uel egritudo, uel tribulatio ab aliis illata, correxit me, id est meos, si quando a mandatis tuis recesserunt in finem, id est in me, qui sum finis, id est consummatio uite eorum, ut discerent mihi conformari: uel correxit meos in finem, ne lasciuiendo et praue uiuendo non peruenirent ad propositum illud brauium. Quem enim diligit Pater, corripit  . Unde Apostolus: Omnis disciplina in presenti non uidetur gaudii, sed meroris, postea autem reddit fructum pacatissimum . Et disciplina tua ipsa me docebit perseuerare et ad destinatum finem peruenire. Nota quod ipsa non solum dextera, id est clementia tua, me docet peruenire ad destinatum finem, sed etiam flagellatio. Et in illa disciplina dilatasti gressus meos, id est apostolos, per quos gradior in notitiam hominum. Dilatasti, id est, in tanta amplitudine intus posuisti ut etiam inimicos diligerent, uel gauderent in tribulatione: ita tamen ut essent subtus me, id est, ut me magistrum et precessorem habeant, quemadmodum Petro uolenti procedere et dicenti magistro suo Christo, predicenti suam passionem,  Domine, absit a te: responsum est a Domino, uade retro, Satanas . Et in hoc quia subtus me sunt, non sunt infirmata uestigia mea in eis, quia in omnibus me imitati sunt. Sicut misit me Pater et ego mitto uos . Aliter: Dilatasti gressus meos subtus me, id est, affectiones carnales meorum adeo in dilatatione, id est in gaudio, posuisti, ut in tribulationibus suo superiori congauderent; ut nec caro resisteret spiritui, nec spiritus carni: et in hoc non sunt infirmata uestigia mea, id est, imitatores mei, uel precepta mea. Et per illos persequar inimicos meos, incredulos bona persecutione, uel affectus carnales. Et comprehendam illos ut me sequantur, qui prius precedere uolebant. Et non conuertar donec deficiant, id est, donec  carnales affectus subdantur spiritui, uel donec persecutores fiant imitatores, confringam illos persecutores: mactabo quod sunt, et faciam illos quod sum; uel carnales affectus confringam, id est, adeo carnem affligendo diminuam, ut affectionibus spiritus subdantur. Cadent subtus pedes meos, uel persecutores calcabuntur a meis, uel sub illorum dominio erunt. Et conculcabis leonem et draconem: uel carnales affectus subdentur rationi. Et hoc non ex me, sed ex te: quia tu precinxisti me uirtute ad bellum: uirtute, id est uirtuosis: uel me, id est, meos premunisti uirtute, id est temperantia, que maxime carnales affectus restringit. Et per illos uel hoc in modo inimicos meos dedisti mihi dorsum, ut qui conuersi esse noluerint, fiant auersi uel dorsum: ut  qui prius uolebant precedere, sequantur. Et odientes me, id est, nolentes conuerti, permanentes in odio prauo, disperdidisti: uel foris, tempore Titi et uespasiani, uel intus ut nulla eorum uota rata essent; quod in hoc patet: quia clamauerunt, nec erat qui saluos faceret. Clamant enim quotidie Iudei ualida intentione pro salute, nec saluantur: quia in Saluatorem non credunt. Ad Deum scilicet Patrem clamauerunt, nec exaudiuit eos: quia non clamant per Mediatorem. uel clamabunt in futuro positi in penis, ut liberentur: nec saluabuntur, quia Saluator, ad eos hic clamauit, et audire noluerunt. Quicunque erubuerit me coram hominibus, et ego erubescam eum coram Patre meo . Et comminuam eos,  scilicet illos non exauditos, ut puluerem ante faciem uenti. Elatio eorum perdet eos, uel aridos et carentes imbre uerbi Dei tradam uentis, id est, uariis delectationibus, ut ab illis diminuatur, si quid in eis solidum fuit; ut lutum platearum delebo eos: illos ita comminutos, delebo ut lutum platearum, sicut lutum quod in plateis, id est latis uiis iacet, ab hominibus conculcatur et fetet, ita ab omnibus istud conculcari faciam: et potero, nam tu eripies me de contradictionibus populi: constitues me in caput gentium, ut supra. Et merito quia populus quem non cognoui seruiuit mihi: gentilis populus quem non cognoui, id est, cognoscere feci corporali presentia uel legis eruditione, obediuit mihi. In auditu auris obediuit mihi, qui nec miracula uidit, nec meam presentiam. Ex  comparatione ostendit hos eligendos, illos reprobandos. Filii autem Iudei, quos filios habui, quibus hereditatem promisi, alieni, id est diaboli: de quibus dictum est: uos ex patre diabolo estis , mentiti sunt, dicentes, Hic est filius Ioseph : uel, uenerunt discipuli et furati sunt eum ; mihi, id est, ad meam utilitatem. Filii alieni inueterati sunt, id est, in uetustate primi hominis permansere, nolentes conformari nouitati mee; ideo inueterati quia claudicauerunt a semitis suis, id est, a suis prauis inuentionibus claudicauerunt, non habentes dextrum pedem, uel in lege spiritualem intellectum, uel in fide Trinitatis Christum. Illi claudicauerunt, et me delere cogitauerunt; sed Dominus,  id est, ego uiuit. Unde Apostolus: Mortuus est ex infirmitate carnis, sed uiuit ex uirtute Dei . Ideo Benedictus Deus meus, id est, augmentetur per me et ita per me exaltetur, id est, magnus appareat, Deus salutis mee; hoc modo exaltetur, Magnificans salutes regis eius, id est, crescere faciens salutationes datas per me regem eius hoc modo: Et faciens misericordiam Christo suo Dauid, eum resuscitando, et semini eius, id est, imitatoribus eius resuscitando, interius perducendo ab hac resurrectione usque in seculum , id est in eternitatem. Merito es tu a me benedicendus, quia tu es Deus qui das uindictas mihi de Iudaico populo: subdendo eum mihi: uel qui das potestatem meis ligandi atque soluendi, ut illud: Ecce do uobis potestatem  calcandi super serpentes et scorpiones, et super omnem uirtutem inimici . Liberator meus de inimicis meis iracundis, me de Iudeis clamantibus: Crucifige, crucifige ; Ecclesiam, ab hereticis; unumquemque de Ecclesia, a uitiis. Et non solum liberas, sed ab insurgentibus in me exaltabis me, ponendo ad dexteram tuam, ubi ipsi nichil possunt: et tandem a uiro iniquo, id est diabolo, eripies me, id est meos, conuertendo ab infidelitate ad fidem. Propterea confitebor tibi, scilicet pro illa ereptione, laudabo te, uel confessionem peccatorum tibi faciam in illis qui nationes adhuc, id est nati, sed non sunt renati. Et psalmum dicam, id est, bone operationi insistam, nomini tuo, id est, ad laudem tuam, non  meam: quia tu das et uelle et facere pro bona uoluntate . Magnificans salutes ad illum uersum continuatur: Exaltetur Deus salutis mee, ut supra dictum est.



PSALMUS XuIII. IN FINEM PSALMUS DAuID.

»Celi enarrant gloriam Dei, et opera manuum eius annuntiat firmamentum. Dies diei eructat uerbum et nox nocti indicat scientiam. Non sunt loquele neque sermones, quorum non exaudiantur uoces eorum. In omnem terram exiuit sonus eorum, et in fines orbis terre uerba eorum. In sole posuit tabernaculum suum, et ipse tanquam sponsus procedens de thalamo suo, exsultauit ut gigas ad currendam uiam; a summo celo egressio eius.  Et occursus eius usque ad summum eius: nec est qui se abscondat a calore eius. Lex Domini immaculata conuertens animas: testimonium Domini fidele: sapientiam prestans paruulis. Iustitie Domini recte, letificantes corda: preceptum Domini lucidum, illuminans oculos. Timor Domini sanctus, permanens in seculum seculi: iudicia Domini uera, iustificata in semetipsa. Desiderabilia super aurum et lapidem pretiosum multum et dulciora super mel et fauum. Etenim seruus tuus custodit ea, in custodiendis illis retributio multa. Delicta quis intelligit? ab occultis meis munda me, et ab alienis parce seruo tuo. Si mei non fuerint dominati, tunc immaculatus ero, et emundabor a delicto maximo. Et erunt ut complaceant eloquia  oris mei, et meditatio cordis mei in conspectu tuo semper. Domine, adiutor meus, et redemptor meus.«



ENARRATIO.

In finem psalmus Dauid, id est, hec bona exhortatio, que in hoc psalmo intelligitur, est Dauid prophete dirigentis infideles, precipue Iudeos quibus hec prophetat, in finem, id est, in gratia Christi, qui est finis et consummatio legis et prophetarum. Intentio Prophete est in hoc psalmo ad exhortationem et salubrem admonitionem commendare omnibus, et precipue Iudeis, gratiam Noui Testamenti, consummatam per Christum: Quia lex per Moysen data est, gratia et ueritas per Iesum Christum facta est : ut credentes saluentur, increduli autem  eo grauius damnentur, quo magis illis innotuit. Commendat autem hanc gratiam ex predicatoribus eius, et ex discretione predicationis, et ex amplitudine ipsius predicationis: quia omnibus linguis et in omnem terram. Et per auxesin, comparando eam ueteri legi administrate per seruum.

Celi enarrant gloriam Dei. Ac si dicat: Exteriores celi enarrauerunt, quando nato Domino noua stella apparuit , et quando celi aperti sunt super eum, et uox audita est: Hic est Filius meus dilectus ; uobis Iudeis enarrauerunt gloriam Dei, id est Filium Dei, in quo Deus Pater gloriosus apparuit. Et non solum illi exteriores celi, sed etiam quidam interiores quorum anima sedes Dei est, qui  mente a terrenis ad celestia subleuati erunt. Tales celi enarrant, id est, euidenter narrabunt gloriam Dei, hanc scilicet quod non ex operibus iustitie que fecimus nos, sed secundum suam misericordiam saluos nos fecit: et hoc est magna gloria Dei. Omnes enim peccauerunt, et egent gloria Dei, iustificati gratis . Et hoc est, enarrant gloriam Dei, id est, misericordiam exhibitam per Filium, in qua Deus glorificandus est. Et opera manuum eius annuntiat firmamentum. Quod supra gloria hic opera; quod supra celi, hic firmamentum, diuersa similitudine, id est, iidem predicatores Noui Testamenti a Spiritu sancto corde confirmati, et firmamentum facti contra impetus seuientium, et hanc gloriam respuentium: annuntiant opera manuum eius, id est, propria opera  Dei, id est, ea opera que nullus facere potuit nisi solus Deus. Et hanc annuntiationem faciunt cum magna discretione, quia dies diei eructat uerbum, id est, perfecti perfectis cum magna meditatione diuinitatem uerbi annuntiant, id est, sapientiam. Nunc autem dies, id est, illi qui illuminati sunt a Christo uero sole; ut illud: Illuxit nobis sol iustitie ; alii diei eructat uerbum, quia eructatio ab intimis ducitur, et significat doctrinam que fit cum magna meditatione et intima cogitatione. Quod eructare bene iungitur ad uerbum, id est Diuinitatem, scilicet ad sapientiam, quia sapientia est diuinarum rerum cognitio. Unde Apostolus: Sapientiam loquimur inter perfectos : quorum eructantium unus fuit qui dixit, In principio erat uerbum . Et  nox nocti indicat scientiam, id est, imperfecti imperfectis ostendunt simpliciter humanitatem Christi: que dicitur scientia, quia scientia est de humanis; unde Apostolus: Nihil enim iudicaui me scire inter uos, nisi Christum Iesum, et hunc crucifixum . Nox dicuntur imperfecti, quibus sol ille uerus nondum illuxit, qui noudum altitudinem diuinitatis capere ualent, tales non eructant uerbum; sed indicant, id est, simplicibus uerbis ostendunt scientiam, id est incarnationem uerbi, uel possunt dicere quod illi iidem qui dies diei eructant uerbum, condescendentes paruulis Ecclesie, facti nox indicant nocti scientiam; unde illud: Lac uobis potum dedi, non escam; nondum enim poteratis solidum cibum capere . Et hanc annuntiationem faciunt in plenitudine  omnium linguarum, scilicet non sunt loquele, id est lingue, neque sermones, id est uarietates, in ipsis linguis, quorum sermonum uoces non audiantur a predicatoribus Noui Testamenti: ita proprie, ut eorum sermones uideantur, non aliene lingue. Unusquisque apostolorum habuit omnes linguas; quod figurabat, quod ille quem predicabant ex omnibus omnium linguarum unus Christus congregandus erat. Et quia omnes linguas nouerunt, ideo in omnem terram exiuit sonus, id est predicatio, eorum, id est, in omnem ambitum terre. Bene exiuit, quia prius in Iudea predicauerunt; unde illud: Incipientes ab Ierusalem que est in medio terre : ibi enim natus, ibi passus, ibi prius predicatus. Et in  fines orbis terre, id est, in adiacentes insulas uerba eorum. Aliter: Non sunt loquele, neque sermones, quorum non audiantur uoces eorum. Quasi dicat: Nec ibi tantum enarrauerunt illas linguas, uel gloriam Dei illis linguis ubi eas didicerunt a Spiritu sancto docti, qui eis apparuit in specie ignis, fenum carnis eorum consumpturus, aurum eorum probaturus; sed in omnem terram exiuit sonus eorum. Aliter: In omnem terram, id est, in omnes uocatos et sacramentis ecclesiasticis initiatos. Exiuit sonus eorum, id est predicatio, que illis fuit sonus: quia aure solum corporis receperunt, et non aure cordis, que est auris audiendi: tales nominantur tantum terre. Et non tantum in orbem terre, id est, perfectos qui se iam mente contraxerunt a terrenis, sed etiam in  fines orbis terre, id est, excellentiores excellentioribus. uerba eorum illis fuerunt uerba, qui et aure cordis perceperunt, et opere compleuerunt. Eorum dico, dicentium: Deus in sole posuit tabernaculum suum, id est carnem suam, in qua ad tempus Deo Patri militauit; posuit in sole, id est, manifestatione bonorum operum, quia infirmos curauit, mortuos suscitauit, peccatores iustificauit. Unde per contrarium: Qui amat tenebras, odit lucem, uel, in sole, id est in labore, ad exemplum suorum. Aliter: Tabernaculum, id est Ecclesia in qua militat posuit in sole, ut supra. Et, ut sue Ecclesie preberet exemplum bone operationis et laboris, ipse tanquam sponsus procedens de thalamo suo; ad similitudinem sponsi, qui exiens de thalamo, id est nuptiali lecto,  incedit uariis ornamentis ornatus: ita Christus de utero beate Marie, in quo sibi sponsam, id est Ecclesiam suam, assumendo nostram carnem copulauit, omnibus uirtutibus ornatus exiuit; et precipue humilitate, qua superbiam inimici erat destructurus. Ipse taliter ornatus exsultauit, id est, exsultanter iuit, ut gigas, id est ut fortis, ad currendam uiam, non ut detineretur in uia; humilitate enim per caritatem fuit infra omnes, maiestate uero supra omnes. Eius caritas et humilitas non est passa eum retardari, ut dedignaretur pati indigna corporis et abiecta. Potentia uero eius diuinitatis non permisit attineri in morte, nec ulla aduersa formidare. Ideo in uia cucurrit; non est detentus in uia. Quam uiam ipse subiungit. A summo celo egressio eius, id est, a  Patre procedit uerbum, qui summum celum dici potest, non essentia maiestatis, que una est in tribus personis, sed ordine quo hominibus notificari uoluit. Primum celum est Pater et summum, quia ab eo procedit Filius, id est, uoluntas per quam omnia operatur: que non est aliud in essentia quam ipse est Pater, quia in Deo nulla est diuersitas, nullum accidens. Secundum celum est uerbum a Patre procedens. Tertium celum est caritas, id est, dilectio et concordia uoluntatis Dei Patris: quia nunquam eius uoluntas mutatur, uel ab eo dissentit. Et occursus eius usque ad summum eius. Sic ipsum uerbum quodammodo processit a Patre, quando in carne assumpta se manifestauit, ut nichil inueniret quod  sibi occurreret, id est equale esset, preter summum eius a quo summo egressus est, id est Patre. A summo celo, id est a Patre, egressio eius, et occursus eius usque ad summum eius, id est, non inuenit quod sibi occurreret usque ad summum eius, id est usque dum rediit ad equalitatem Patris, rediit tamen competenter accepto. Aliter: Celi enarrant gloriam Dei. Quam gloriam? In sole posuit tabernaculum suum. Potest et sic continuari: In omnem terram exiuit sonus eorum, et in fines orbis terre uerba eorum. Et ideo patet quod in sole, id est, in aperto et in amplitudine, non in angulo aliquo terre, non in occulto, ut quidam heretici dicunt, tabernaculum suum, id est Ecclesia sua; ut hoc sit dictum contra hereticos quosdam, qui dicunt: Ecce apud nos est Christus,  transite ad nos. Hoc secundum Augustinum. Nec est qui se abscondat a calore eius. Hucusque fuerunt uerba apostolorum: nunc redit Propheta ad uerba sua. Quasi dicat: Et ideo quia tam potens est et tam manifeste predicatus, non est qui se abscondat, id est, excusare possit a calore eius, id est, a cognitione uel a munere. Sicut enim magnus ignis calet et splendet, ita Christus calet; quia nullus est qui non habeat aliquod munus sue gratie quo eum possit agnoscere, nec etiam paganus aliquis. Nullus se excusare potest de cognitione, quia nullus est uacuus a munere. Inuisibilia enim ipsius per ea que facta sunt, intellecta, conspici possunt per rationem hominibus datam . Et non mirum, si nullus se possit excusare de hac gloria; quod eam non possit intelligere  uel obseruare, quia lex Domini, id est lex gratie, que est Christus et eius mandata. Lex enim per Moysen data est, gratia et ueritas per Iesum Christum facta est . Illa lex Domini immaculata, id est, immaculatos faciens, quia lex serui maculata, propter difficultatem preuaricatores faciens. Iubere enim potuit, non adiuuare ut impleretur. Hic per auxesin nouam legem commendat, comparando eam ueteri. uere immaculata, quia conuertens animas a seruitute in libertatem: a timore in caritatem. Iam non dicam uos seruos, sed amicos meos . uel lex serui conuertebat manum uel oculum timore; hec animas conuertit ab illiciti amore. Testimonium Domini fidele, quia non fallit: nichil enim testatur quod non sit uerum. Testimonium  serui infidele, quia sepe fefellit: male tamen intellectum uetus Testamentum, scilicet carnaliter, hec dicitur operari. Nam per se lex illa et a Domino est, et sancta, et immaculata et non fallit. Tibi dabo terram hanc et semini tuo , carnaliter hoc acceperunt, et ideo decepti sunt, multi enim illam non uiderunt, et alia huiusmodi multa. Legem uocat idem quod testimonium: lex est, quia cercet. Testimonium in promissis, hoc modo fidele: Sapientiam prestans paruulis, id est, sapienter scire et operari omnia que audiui a Patre meo, nota feci eis. Nemo nouit Patrem nisi Filius et cui uoluerit Filius reuelare : paruulis, id est humilibus. Confiteor tibi, Domine Pater, quia abscondisti hec a sapientibus,  et reuelasti ea paruulis . Testimonium serui fuit infidele, quia hec abscondit paruulis. Unde Dominus: ue uobis, Scribe et Pharisei, qui habetis claues sapientie; nec uos intratis, nec alios intrare permittitis . Iustitie Domini recte: eius iustificationes, quas ipse docet, sunt recte; quia quod iubet facere, ipse facit; iubet uerbo, quod monet exemplo; seruus autem sepe docet, quod facere uel non potest uel non uult. Alligant enim onera grauia et importabilia, et imponunt in humeros hominum, digito autem suo nolunt ea mouere . Letificantes corda: quia per dilectionem bona operari docent, non per timorem. Preceptum Domini, id est, Nouum Testamentum, lucidum, sine uelamento carnalium obseruationum. Unde illud: Et non sicut  Moyses uelatam habet faciem : illuminans oculos interioris hominis. Timor Domini, castus, scilicet non timens accedere ut seruus, sed timens recedere ut filius; sanctus, id est sanctificans. Timor autem serui, pena afficiens: Permanens in seculum seculi, non perit ut ille penalis quem foras mittit caritas. Iudicia Domini uera, tribuendo cuique secundum opera sua; quod enim semel apud eum iustum est, nunquam mutatur: et econuerso, quod semel iniustum nunquam fit iustum. Ideo uera, id est immutabilia, quia iustificata in semetipsa. Iudicia hominum ideo sepe sunt iniusta, quia aliunde iustificantur; sepe quod unus iniuste iudicat, alter qui melius scit, illud corrigit; Domini autem iudicia semper uera, quia aliunde non iustificantur. Quis  enim cognouit sensum Domini? aut quis consiliarius eius fuit ? Quis prior dedit illi, et retribuetur ei? Desiderabilia sunt illa iudicia super multum aurum pretiosum et super multum lapidem pretiosum, uel super multum desiderabilia, et dulciora super mel et fauum, id est, meliora sunt quam omnia pretiosa huius seculi et iucunda. Aliter, si altius insistere uolumus: Dicit B. Paulus: Si quis edificauit super fundamentum hoc, aurum, lapides pretiosos, saluus erit . Illi sunt aurum et lapides pretiosi, qui purgati et probati, exspectant ut in thesaurum Dei deferantur. Et hi desiderant iudicia Dei super aurum et lapidem pretiosum, id est, plus diligunt uoluntatem Dei quam suam, quia eius uoluntatem sue uoluntati preponunt. Illi sunt mel, qui soluti  uinculis carnis, non re sed mente, ut illud: Cupio dissolui et esse cum Christo , exspectant diem illam in qua deferantur in epulis Dei. Illi sunt fauus, qui circumdati carne, non concreti, exspectant expressionem manus non opprimentis, sed exprimentis Dei, ut eliquentur a temporali uita in eternam; isti sunt, qui adeo iam sunt purgati intus, quod licet in mundo adhuc uersantur, tamen facile ab eius amore separari possunt; nec opus est ut in torculari, id est graui pressura premantur, ut discant mundum deserere. Et hi desiderant Domini iudicia super mel et fauum, id est, plus quam se. uel desiderant ut supra se ueniant, quia intrepidi exspectant iudicem. Desiderabilia sunt natura seruo  tuo. Etenim seruus tuus custodit ea, id est, iustus qui non seruat, non diligit: Si diligitis me, mandata mea seruate . Et merito, quia in custodiendis illis retributio multa, non solum in futuro, sed etiam in presenti. Nunquam enim uirtus est sine premio, sicut nec uitium sine pena: habet enim hic premium bone conscientie, ille uero supplicium de premio uitiorum; aut uirtus est inane nomen, aut recte petit inde premium experiens uir. Et Apostolus: Cogitationum accusantium, aut etiam defendentium . Multa est illa retributio, que et hic et in futuro. Seruus tuus ea custodit. Et merito. Nam delicta quis intelligit? scilicet custodienda. Nullus, quia etiam ille qui non est seruus tuus. Aliter: Seruus tuus custodit ea, quia intelligit. Nam delicta  quis intelligit? Nullus. Si tenebre uidentur, et delicta intelliguntur. uidere, est a tenebris recedere: et intelligere, a delicto recedere, de his dico qui in delictis sunt sicut de illis qui in tenebris fuerunt. Aliter: Seruus tuus custodit ea. Sed illi sunt pauci, qui intelligere possint delicta, et custodire tua iudicia. Nam delicta quis intelligit, ita ut sunt intelligenda? scilicet ut uitet ea? Pauci, imo per se nulli. Ideo ab occultis meis munda me. Aliter: Quia seruus tuus custodit ea, uel quia in custodiendis illis est retributio multa, ideo ab occultis meis munda me, id est, originalibus delictis, que occulte a parentibus quasi hereditario iure descendunt: et ab alienis, id est, ab his que non a parentibus contraxi, scilicet ab his que postea addidi, parce seruo tuo, qui non  pepercisti liberto tuo. Aliter: Occultum fuit peccatum quando diabolus peccauit, quia superbiam in occulto et a se habuit. Alienum fuit, per quod Adam cecidit: quia a diabolo alienus erat. Dicit ergo: Ab occultis meis, id est, a malis cogitationibus, munda me, id est, munda cor meum. Et ab alienis, id est, a malis persuasionibus aliorum parce ne consentiam. Seruo tuo, id est meis, qui per superbiam a te recedere nolunt, sed per humilitatem tibi subdi uolunt. Ideo parce seruo tuo, quia non pepercisti liberto tuo, id est Ade ab aliena persuasione, qui preceptis tuis obedire noluit, uolens esse liber: Eritis sicut dii . Ideo rogo ut a propriis mundes, et ab alienis parcas, quia si mei non fuerint dominati, tunc immaculatus ero, id est, criminali  peccato quod maculat. Nota quod non dicit, Si mei me non fuerint: sed addit, dominati. Non enim potest esse, quandiu sumus in hoc corruptibili corpore, ut non sit in nobis peccatum; sed tunc dominatur cum consentimus et uoluntatem nostram ei subdimus. Unde Apostolus: Non ergo regnet peccatum in uestro mortali corpore . Et propterea munda me et parce, scilicet ut nec propriis cogitationibus prauis subdat, nec alienis persuasionibus. Et emundabor a delicto maximo, id est, a superbia que est maximum delictum: qui cum cetera sint timenda tantum in male factis, istud etiam in benefactis est cauendum. Hoc primum ingessit se recedentibus, hoc etiam ingerit se redeuntibus. Et erunt  ut complaceant eloquia oris mei, scilicet cum emundatus fuero a superbia, tunc tibi placere studebo et ore et corde, et non hominibus. Superbia enim hominum gloriam querit. Et hoc est quod dicit: Et meditatio cordis mei in conspectu tuo semper; ut tu uideas, tibi placeat soli. Domine, adiutor meus et Redemptor meus. Hoc uersus cum illo iungitur, Ab occultis meis munda me, Domine, adiutor meus: cetera sunt interposita. Adiutor, in bonis: Redemptor, in malis. uel Redemptor per fidem; adiutor, iustificando.



PSALMUS XIX. IN FINEM PSALMUS DAuID.

»Exaudiat te Dominus in die tribulationis, protegat te nomen Dei Iacob. Mittat tibi auxilium de sancto, et de Sion tueatur te. Memor sit omnis sacrificii  tui, et holocaustum tuum pingue fiat. Tribuat tibi secundum cor tuum, et omne consilium tuum confirmet. Letabimur in salutari tuo, et in nomine Dei nostri magnificabimur. Impleat Dominus omnes petitiones tuas: nunc cognoui, quoniam saluum fecit Dominus Christum suum. Exaudiet illum de celo sancto tuo, in potentatibus salus dextere eius. Hi in curribus, et hi in equis: nos autem in nomine Domini Dei nostri inuocabimus. Ipsi obligati et ceciderunt; nos autem surreximus et erecti sumus. Domine, saluum fac regem, et exaudi nos in die qua inuocauerimus te.«



ENARRATIO.

In finem psalmus Dauid. In superiori psalmo Propheta  commendauit passionem Christi, qua credentes saluantur. In isto autem, commendat resurrectionem Christi, qua credentes iustificantur. In illo ostenditur quid nobis profuerit mortalitas diuinitatis: in isto uero quid profuerit diuinitas mortalitatis. iehsu Christus enim mortuus est propter delicta nostra, et resurrexit propter iustificationem nostram . Preuidens Propheta per spiritum gloriam resurrectionis Christi futuram, et cum Christo omnes credentes resurrecturos, optando fundit preces ad Deum Patrem, non ex aliqua dubitatione, sed ex nimio desiderio sic dicens:

Exaudiat te Dominus, scilicet, o Christe, quia tu es adiutor meus et Redemptor, Dominus Pater cui omnem exhibes obedientiam, exaudiat te, resuscitando in die tribulationis, id est in tempore ad  passionem disposito. Protegat te, id est tuos, nomen Dei Iacob, id est, inuocatio nominis Dei Iacob, id est iunioris populi, scilicet luctatoris et preripientis primogenita prioris populi, id est Iudaici, scilicet dignitatem et honorem illum qui promissus fuit Iudaico populo, qui primogenitus fuit quia prius electus est quam gentilis. Nomen Dei Iacob, id est, inuocatio nominis Dei Iacob, et non Dei Esau, qui dixit: Iacob dilexi, Esau odio habui; et: Maior seruiet minori : qui deponit potentes et exaltat humiles , protegat te humilem, et eius nomen inuocantem, a persecutione superborum Iudeorum: sicut protexit Iacob humilem et eius nomen inuocantem, a persecutore Esau.  Mittat tibi auxilium de sancto. Tibi, id est tuis, mittat auxilium de te sancto. uel tibi capiti mittat auxilium de sancto, id est de tuis faciendo eos sanctos, sanctificando membra tua, augeat auxiliatores tuos, quemadmodum manus et alia membra capiti auxilio sunt. Et de Sion, id est de specula, scilicet de spe celestium gaudiorum, tueatur te, id est circumspiciat tibi, id est tuis. Sicut in Sion erant speculatores Ierusalem, ita spes celestium gaudiorum sit tuis munitio, de qua sibi prouideant. Memor sit omnis sacrificii tui, id est, memores faciat tuos omnium iniuriarum tuarum, quas passus es ante crucis patibulum: que Deo sacrificium acceptabile fuerunt pro delictis hominum. Et holocaustum tuum, quo tu uoluisti te totum offerre Deo in ara crucis, pingue  fiat, id est, uertatur in letitiam resurrectionis; ut sicut mortuus es propter peccata nostra, ita et resurgas propter iustificationem nostram: holon, totum; causton, incensum; inde holocaustum dicebatur illa hostia que tota incendebatur. Tribuat tibi secundum cor tuum, id est uoluntatem, ut possis ponere, cum uelis, animam tuam, et iterum eam resumere cum uelis, et non secundum cor inimicorum tuorum. Et omne consilium tuum confirmet, tam de reprobandis Iudeis quam de saluandis gentibus. Quasi aliquis dicat: Cur tantopere rogas pro saluatione Christi? Ad hoc: Letabimur in salutari tuo. Ego et mei similes letabimur in eius saluatione Christi tui, quod mors illi ultra non dominabitur. Letabimur hic in spe eiusdem resurrectionis iam  intus saluati per fidem. Et Magnificabimur plenaria saluatione, cum mortale hoc induerit immortalitatem: tamen prius in nomine Domini Dei nostri, scilicet conformati ei scilicet a Christo Christiani et dicti, et facti eius corpus. Impleat Dominus omnes petitiones tuas. Precedens uersus interpositus fuit. Nunc continet optationes. Impleat Dominus omnes petitiones tuas, tam quas mortalis fundes pro nobis, quam illas quas fundes immortalis factus, ad dexteram Patris sedens. Et reuera implebit, quia Dominus exaudiet illum pro se et pro suis de celo sancto suo, id est, de potentia diuinitatis illius, qui est celum sanctum suum, id est, de diuinitate uerbi. Et reuera exaudiet quia saluum faciet Dominus Christum  suum. Et reuera hoc erit, quia ego nunc, scilicet longe antequam fiat, cognoui quoniam saluum fecit Dominus Christum suum Et hoc inde patet, quia salus dextere eius, id est, salus danda humanitati per dexteram eius, id est per diuinitatem, erit in potentatibus, id est, ualde potens, nunquam conuertetur in infirmitatem. Et nos hoc modo saluati magnificabimur in nomine Domini Dei nostri. Illi autem qui saluantur per sinistram tantum gloriantur in diuitiis et potentiis huius seculi: ideo, quia obligati sunt in illius cupiditate. Aliter secundum ordinem: Impleat Dominus omnes petitiones tuas. Et reuera implebit, quia ego nunc cognoui, antequam fiat, per spiritum: uel nunc, cum maxime opus erat in die tribulationis, quoniam saluum fecit Dominus Christum  suum, resuscitando et ad dexteram suam collocando. Exaudiet etiam illum sedentem ad dexteram suam de celo sancto suo, id est, de emissione Spiritus sancti tui, qui est eius celum. Exauditus est in terra, ut resuscitaretur: exauditus est in celo, ut Spiritus sanctus mitteretur. Et hoc inde patebit, quod illum exaudiet de celo sancto suo: quia in potentatibus salus dextere eius, id est, salus data nobis per Filium, qui est ad dexteram, eius erit nobis potentialis, scilicet eterna et indeficiens salus, que nec morbis afficitur, nec meroribus sauciatur; uel, in potentatibus, ut etiam quando infirmamur, tunc potentes simus, salus dextere eterna; ut illud: In dextera eius pax et securitas . Salus sinistre, temporalis; ut illud: In sinistra uero illius  diuitie et gloria. In eo quod dicit. Exaudiet illum de celo, ostendit premissas optationes non esse ex dubietate, sed ex affectione maxima. Hi in curribus, et hi in equis. Quasi dicat: Illi autem, quorum salus est in sinistra, gloriantur in uolubilibus et in potentiis huius seculi. Hi inuocant te in curribus, scilicet uenientes ad inuocationem, confidentes magis in uolubilibus huius seculi quam in te, et ideo salus est illis non in potentatibus, sed in infirmitatibus: non in dextera, sed in sinistra: Et hi in equis, id est, in superbia et dignitatibus. Tractum ab illis, qui de toto Isrel tribus uicibus in anno ascendebant Hierosolymam ad orandum. Nos autem, quibus dabis letitiam salutaris tui, inuocabimus non in illis, sed in nomine Domini Dei nostri: ut clarificetur in nobis nomen  illius, qui est Deus creatione, et Dominus recreatione. Aliter: Hi in curribus, et hi in equis confidunt, quemadmodum faciebat Esau et sui: Nos autem, scilicet Iacobite preripientes primogenita eorum, inuocabimus in nomine Domini Dei nostri, quemadmodum Iacob faciebat; non in alio fiduciam ponemus. Et merito, quia ipsi obligati sunt, ad currus et ad equos, prauis cupiditatibus suis uel finibus uitiorum. Et ceciderunt, ab illa salute: quia ligati et incuruati ad terrena, non ualent mente se erigere ad celestia. Nos autem, scilicet qui inuocamus nomen Domini Dei nostri, surreximus, id est, surgemus ab illa inclinatione mentis, scilicet ab infidelitate ad fidem; et erecti sumus per operationem. Et, o Domine, ut surgamus et erigamur, saluum fac regem,  resuscitando et ad dexteram tuam ponendo, ut quemadmodum nobis hic in passione sua contulit exemplum pugnandi, ita ad dexteram tuam interpellet pro nobis, ipse hostia, ipse sacerdos. Exaudi nos in die, id est, in puritate mentis, uel in luce fidei, qua die inuocauerimus te. Non enim in nocte exaudis.



PSALMUS XX. IN FINEM PSALMUS DAuID.

»Domine, in uirtute tua letabitur rex, et super salutare tuum exsultabit uehementer. Desiderium cordis eius tribuisti ei, et uoluntate labiorum eius non fraudasti eum. Quoniam preuenisti eum in benedictionibus dulcedinis: posuisti in capite eius coronam de lapide pretioso. uitam petiit a te, et  tribuisti ei: longitudinem dierum in seculum et in seculum seculi. Magna est gloria eius in salutari tuo: gloriam et magnum decorem impones super eum. Quoniam dabis eum in benedictionem in seculum seculi, letificabis eum in gaudio cum uultu tuo. Quoniam rex sperat in Domino, et in misericordia Altissimi non commouebitur. Inueniatur manus tua omnibus inimicis tuis, dextera tua inueniat omnes qui te oderunt. Pones eos ut clibanum ignis in tempore uultus tui: Dominus in ira sua conturbabit eos, et deuorabit eos ignis. Fructum eorum de terra perdes; et semen eorum a filiis hominum. Quoniam declinauerunt in te mala; cogitauerunt consilia que non potuerunt stabilire. Quoniam pones eos dorsum; in reliquis  preparabis uultum eorum. Exaltare, Domine, in uirtute tua cantabimus et psallemus uirtutes tuas.«



ENARRATIO.

In finem psalmus Dauid. Eadem intentio est in hoc psalmo, que fuit in superiori: sed ibi optando egit de resurrectione; hic autem ipsam resurrectionem merito factam commendat. Iungitur autem cum superiori, sic:

Dixi: Domine, saluum fac regem, et merito debes saluum facere, quia, o Domine Pater, in uirtute tua, id est, in uerbo sibi unito, quod ex te habet, letabitur rex: qui Rex est super omnes reges, qui solus regit, solus dirigit, scilicet omnia tibi attribuens, nichil de se presumens, ut infelix Adam. Letabitur prius in sua saluatione, et uehementer exsultabit plenaria  exsultatione super salutare tuum, id est, saluationem humani generis sibi impositam, letitia animi: exsultatio corporis. Et merito exsultabit, quia desiderium cordis eius tribuisti ei. Quod fuit ponere animam cum uellet et iterum resumere : uel ut moreretur propter peccata nostra, et resurgeret propter iustificationem nostram . Et uoluntate labiorum eius non fraudasti eum, id est, uoluntate pacis et reconciliationis per se date mundo. Ipse enim pacificauit que in celis et que in terra sunt. Unde Apostolus: Ipse est pax nostra, qui fecit utraque unum : unde angeli conciues nostri, prius inimici, quasi translati in regnum alterius Domini, nato illo qui uenerat pacem dare mundo, concinunt: Gloria in excelsis Deo,  et in terra pax hominibus bone uoluntatis . In labiis quibus osculum  damus, pacem intelligimus. Aliter: uoluntate labiorum, id est preconum eius, non fraudasti eum, scilicet qui haberent eamdem uoluntatem circa Ecclesiam suam, quam et ipse habuit conseruandi eam, et patiendi, et moriendi pro ea; unde Apostolus: Quotidie morior pro uobis, fratres , uel, uoluntate labiorum eius non fraudasti eum, scilicet denegando ei uoluntatem labiorum eius, quin habeat tales precones quales uoluerit, uel quin ad eamdem gloriam precones eius perueniant in qua ipse est. uolo, Pater, ut ubi ego sum, ibi sit et minister meus . Reuera non fraudabis.  Quoniam preuenisti eum, id est preuenies, in benedictionibus dulcedinis, id est, immunitate peccati. In Adam omnes preuenti sunt maledictione; iste solus fuit inter mortuos liber . Preuenisti eum, id est, prius in eum gratie munera contulisti, ut esset primogenitus in multis fratribus  quantum ad iuniorem populum Noui Testamenti: quem illi capiti ut corpus, post mortis experientiam aptasti, quasi uictori coronam capiti post uictoriam. uere his benedictionibus preuentus, quia de Spiritu sancto conceptus. Preuentus est Adam plenitudine amaritudinis in quo omnes moriuntur ; preuentus est Christus in benedictionibus dulcedinis, in quo omnes uiuificabuntur. uel, preuenisti, quia nullus ante eum  qui non prius sub maledicto; hic autem immunis fuit primus in genere humano, et solus ab omni peccato. Posuisti in capite eius coronam de lapide pretioso. Quia preuentus fuit benedictionibus dulcedinis, id est mortis amaritudinem superauit. Et post uictoriam posuisti in capite eius coronam de lapide pretioso, id est, circumdedisti eum pretiosorum apostolorum ordine claro. Supradixit, desiderium cordis eius tribuisti ei, et hoc ostendit, dicens: uitam petiit a te, et tribuisti ei. Christus resurgens ex mortuis iam non moritur . Longitudinem dierum in hoc seculum, et in seculum seculi, id est, uitam semper manentem tribuisti in membris. uel longitudinem dierum tribuisti in membris, quia regni eius non erit finis . Et in illa uita  magna est gloria eius in salutari tuo, quia sedere eum fecisti in dextera tua. uel hoc modo magna est, quia non solum ille est glorificatus, sed etiam gloriam et magnum decorem impones super eum, id est, addes ei fideles, gloriosos miraculis, decoros uirtutibus: qui enim uult in Christo manere, sicut ille ambulauit, debet et ipse ambulare: uel dedisti ei, scilicet assumpto homini Dominico, potestatem glorificandi suos et decorandi, gloriosos facere in uictoria, decoros in palma. Hoc modo impones. Quoniam dabis eum in benedictionem in seculum seculi, ut per eum omnibus detur benedictio, id est, omnium bonorum incrementum: et enim non ad tempus, sed in seculum seculi. Et tandem letificabis eum in gaudio, plenario scilicet, quando associabitur ei corpus suum.  Cum uultu tuo, id est, cum manifestabitur presentia tua. Et merito dabis eum in benedictionem, quoniam rex, scilicet Dominicus homo sperat in Domino, non in se, ut Adam qui datus est in maledictionem. Et in misericordia Altissimi, id est, ita sperat et in se et in membris, ut totum attribuat misericordie Altissimi, et ideo non commouebitur, scilicet ab illa spe. Quasi dicat: Qui autem non sperant in misericordia Altissimi mouebuntur ab illa spe, et ideo dabuntur non in benedictionem, sed in maledictionem; et ideo, o Domine, compatiendo illis commotis a spe et misericordia tua, opto ut inueniatur manus tua, id est, auxilium misericordie tue tam Iudeis quam gentibus, omnibus inimicis tuis: querant misericordiam tuam  et inuenient eam; unde Apostolus: Qui uult omnes homines saluos fieri et ad agnitionem ueritatis uenire . Quod si te querere noluerint, inueniat dextera tua, id est, uindicta, omnes qui te oderunt. Et hoc prophetando non optando. Hoc modo dextera tua inueniet eos in futuro iudicio qui manum misericordie tue hic inuenire noluerunt in die salutis: Pones eos ut clibanum ignis ardentis intus in conscientia, cum uidebunt gloriam filiorum Dei et suam ignominiam. Ecce computati sunt inter filios Dei . ue nobis! Quid profuerunt diuitie? quid iactantia? Clibanum ignis, id est, ignitum. Clibanus est fornax cui os clauditur, ut intus ardeat. In tempore uultus tui, id est, presentie tue que eos terrebit In tempore iudicii uultum tuum timebunt qui tempore gratie  manum despexerunt. Et post, Dominus in ira sua, magna scilicet sibi competenti, conturbabit eos, dicens: Discedite a me, maledicti, in ignem eternum . Et tunc deuorabit eos, id est, penitus absorbebit eos, non intus tantum, sed animam et corpus. Et non solum eos, sed fructum, id est, opera eorum de terra perdes, de terra uiuentium; opera eorum que hic locum habuerunt in terra morientium tollentur de terra uiuentium, quia fulgentes ut sol, et quasi purum aurum receptum in thesaurum Dei; sancti non habebunt quod purgari debeat. Et semen, id est, imitatores eorum, a filiis hominum, id est, ab imitatoribus eorum qui se non denominauerunt. Et merito. Quoniam declinauerunt in te mala, mala que timuerunt, id est, mortem et amissionem loci et gentis  declinauerunt a se in te dicentes: Expedit ut unus moriatur homo pro populo, et non tota gens pereat . Potest etiam hoc ad omnes referri tam Iudeos quam gentiles, et ad membra Christi, quia dicebatur omnibus, Perit mundus et concupiscentia eius . Timentes mundani perdere mundum quem diligebant interficiebant huius doctrine predicatores. Cogitauerunt consilia que non potuerunt stabilire omnes tam Iudei quam gentes, quia interficientes corpus Christi putabant eos perdere: ipsi autem seruabantur transeuntes de morte ad uitam: uel, in Christum specialiter Iudei: Domine, recordati sumus quod seductor ille dixit, Post tres dies resurgam: Iube ergo custodiri sepulcrum , et cetera. Non fuit istud stabilitum, quia nolentibus eis  resurrexit: Quasi dicat: Et unde illis miseris quod mala sua in te declinauerunt? Ex occulto Dei iudicio dabuntur in reprobum sensum precedentibus eorum malis meritis. Quoniam pones eos dorsum, ut qui noluerunt ad te conuerti sint a te auersi, quia odio habuerunt lucem, conuersi ab ea, ament tenebras: uel, pones eos dorsum tuum, scilicet ut propter nimiam eorum impietatem non eos respiciat misericordia tua. Et ideo in reliquiis tuis preparabis uultum eorum, id est, uoluntatem prauam eorum et impudentem ostendes in reliquiis tuis, id est, in tuo inferiori, scilicet in carne tua in quam tantum seuierunt. Summum Christi, diuinitas, deinde anima, infimum et quasi abiectum, caro. Aliter: In reliquiis tuis, id est, in his terrenis  que tu reliquisti et tui preparabis, id est, ualde parabis uultum, id est, uoluntatem, eorum, ut hec amando celestia contemnant. Aliter: Ego dixi pones eos dorsum, id est, abiicies eos, tamen non omnino, quia uultum eorum, id est, beneuolentiam que illis debebatur qui facti sunt dorsum preparabis, id est, manifestabis in reliquiis tuis, id est in illis qui in fine residui erunt de populo, quia reliquie salue fient. uel, illum uultum preparabis in reliquiis tuis, id est, in Elia et Enoch quorum predicatione reliquie conuertentur. Et ut inueniatur manus tua et exaltetur dextera, scilicet ut conuertantur uel iudicentur inimici tui, Exaltare, Domine, resurge, exaltare a mortalitate in immortalitatem: in uirtute tua, id est, in potentia diuinitatis tue; ideo hoc opto, quia in tua  resurrectione cantabimus in corde et psallemus in opere uirtutes tuas, id est, humilitatem et obedentiam et ceteras uirtutes tuas imitabimur, quibus omnes inimicos tuos superasti. uel cantabimus ore, psallemus opere.



PSALMUS XXI. IN FINEM PRO DAuID PRO SUSCEPTIONE MATUTINA.

»Deus Deus meus, respice in me, quare me dereliquisti longe a salute mea uerba delictorum meorum. Deus meus, clamabo per diem, et non exaudies: et nocte, et non ad insipientiam mihi. Tu autem in sancto habitas, Laus Isrel. In te sperauerunt patres nostri, sperauerunt, et liberasti eos. Ad te clamauerunt, et salui facti sunt: in te sperauerunt, et non sunt confusi. Ego autem sum uermis et non homo, opprobrium hominum et abiectio  plebis. Omnes uidentes me, deriserunt me: locuti sunt labiis, et mouerunt caput. Sperauit in Domino, eripiat eum: saluum faciat eum, quoniam uult eum. Quoniam tu es qui extraxisti me de uentre, spes mea ab uberibus matris mee. In te proiectus sum ex utero: de uentre matris mee Deus meus es tu, ne discesseris a me. Quoniam tribulatio proxima est, quoniam non est qui adiuuet. Circumdederunt me uituli multi, tauri pingues obsederunt me. Aperuerunt super me os suum, sicut leo rapiens et rugiens. Sicut aqua effusus sum, et dispersa sunt omnia ossa mea. Factum est cor meum tanquam cera liquescens in medio uentris mei. Aruit tanquam testa uirtus mea, et lingua mea adhesit faucibus meis, et in puluerem mortis  deduxisti me. Quoniam circumdederunt me canes multi, concilium malignantium obsedit me. Foderunt manus meas et pedes meos, dinumerauerunt omnia ossa mea. Ipsi uero considerauerunt et inspexerunt me, diuiserunt sibi uestimenta mea, et super uestem meam miserunt sortem. Tu autem, Domine, ne elongaueris auxilium tuum a me, ad defensionem meam conspice. Erue a framea, Deus, animam meam, et de manu canis unicam meam. Salua me ex ore leonis, et a cornibus unicornium humilitatem meam. Narrabo nomen tuum fratribus meis, in medio Ecclesie laudabo te. Qui timetis Dominum, laudate eum: uniuersum semen Iacob, glorificate eum. Timeat eum omne semen Isrel,  quoniam non spreuit neque despexit deprecationem pauperis. Nec auertit faciem suam a me, et cum clamarem ad eum exaudiuit me. Apud te laus mea in Ecclesia magna, uota mea reddam in conspectu timentium eum. Edent pauperes et saturabuntur, et laudabunt Dominum qui requirunt eum, uiuent corda eorum in seculum seculi. Reminiscentur et conuertentur ad Dominum uniuersi fines terre. Et adorabunt in conspectu eius uniuerse familie Gentium. Quoniam Domini est regnum, et ipse dominabitur Gentium. Manducauerunt et adorauerunt omnes pingues terre, in conspectu eius cadent omnes qui descendunt in terram. Et anima mea illi uiuet, et semen meum seruiet ipsi. Annuntiabitur Domino generatio uentura, et annuntiabunt  celi iustitiam eius populo qui nascetur, quem fecit Dominus.«



ENARRATIO.

In finem pro assumptione matutina psalmus Dauid. Hic psalmus est attribuendus Dauid, id est, Christo dirigenti in finem, id est perfectionem pro assumptione matutina, id est, pro resurrectione sua que facta est ualde mane cum adhuc tenebre essent , quando mortalitas assumpsit immortalitatem, ad similitudinem solis qui paulatim depulsis tenebris ascendendo uires assumit. Sic, Christo resurgente, paulatim fidelium mentes illuminauit. In Hebreo cerua, pro matutina quod idem ualet ad similitudinem: quia sicut cerua summo diluculo ex ipsa luce gratulatur et alta conscendit, sic humana natura ex  sua resurrectione letabitur. Christus caput nostrum in hoc psalmo agit secundum humanitatem cum Patre de gloria sue resurrectionis, et de fructu ipsius resurrectionis, et de gloria iustorum et de excecatione impiorum. Premittitur autem eius passio ut maior appareat eius resurrectio, quia quanto maius certamen eo maior uictorie letitia. Et in ipso certamine passionis orat ut eripiatur, in persona ueteris hominis sic dicens:

Deus, qui es omnium Deus per naturam, Deus meus, specialiter per gratiam uel per singularem obedientiam, respice in me, id est in auxilium meorum, qui usque modo despexisti me. Hic apparet quod Christus non in sui persona hic rogat, qui immunis est a peccato, sed suscepit delicta nostra, ut  nobis tribueret iustificationem suam. Orat ergo in uice nostra: Respice in me, id est libera me, longe es a salute mea, ut illis uidetur qui dicunt: Si Filius Dei est, descendat de cruce, et liberet eum si uult , quia si non liberas uideris dereliquisse me. Quare me dereliquisti? id est, quare, eo modo non liberando quo persecutores dicunt, permittis uideri esse derelictum a te? Hanc inquisitionem ideo facit, ut diligenter causam aperiat. Hec est causa quare non uis ut descendam de cruce, sed ut resurgam de sepulcro: uerba delictorum meorum longe sunt a salute mea, uerba illa uenenata serpentis antiqui, eritis sicut dii . Que fuerunt uerba delictorum, id est, uerba inobedientie et omnis  peccati. Meorum, id est, omnium eorum propter quos ad passionem ueni liberandum, longe sunt a salute mea, hac scilicet ut uiuus de cruce descendam. Non enim hoc postulant ut de cruce descendam, sed ut in cruce moriar: hoc enim solum est eis pretium redemptionis. Aliter: Quare me dereliquisti, id est, quare uideris dereliquisse, dum non respicis in me liberando de cruce? Ideo uerba delictorum meorum, id est, deprecationes meorum que sunt delictorum, id est pro delictis, longe a salute mea, id est, non postulant ut ego descendam de cruce, quia tunc non liberarentur mei, id est, mihi predestinati. Aliter: Quare me dereliquisti? Quasi dicat: Hec uerba quod dico, respice et dereliquisti, que sunt longe a salute mea, id est, a me qui sum immunis ab omni peccato,  non sunt mea, id est pro me, que nunquam despexisti, nunquam dereliquisti, sed sunt uerba delictorum meorum, id est pro delictis meorum, que ego porto; ut illud: et iniquitates nostras ipse portauit, et languores nostros ipse abstulit . uel, merito possum uideri derelictus, et neque me solum dereliquisti a tali salute, sed etiam meos. Deus meus, clamabo ad te per diem, id est, per illos qui in membris meis perfectione et claritate uirtutum dies possunt dici. Et non exaudies, quemadmodum per Paulum qui ter Dominum rogauit ut auferretur ab eo stimulus carnis, et non est exauditus. Nam dictum est ei: Sufficit tibi gratia mea. Nam uirtus in infirmitate perficitur . Et clamabo nocte, id est, in illis qui propter ignorantiam mysteriorum Dei  nox dici possunt: et non exaudies, doces enim non esse clamandum uerbis delictorum. Aliter: Clamabo inimicis per diem, id est, prosperitatem huius seculi, ut manent. Et nocte, id est, aduersitate, ut prosperetur. Et non exaudies. Et quod non exaudies, non ad insipientiam mihi, sed facies ad sapientiam, hanc scilicet ut discant mei te eis sapere plus uel melius prouidere quam ipsi sibi. Medicus es: non facis secundum uoluntatem infirmantium, sed secundum saluationem, facis cognoscere, cum non prestas que postulant uerbis delictorum, non esse penam ad damnationem, sed medicinam ad salutem. Aliter: Ideo dico, respice, quia, quare me dereliquisti, id est, uidetis me dereliquisse? Clamabo per diem scilicet uerbis delictorum, nec exaudies, et hoc quod non exaudies,  facis mihi non ad insipientiam, ut insipiens fiam, sed ad magnam sapientiam, scilicet ut discant mei non esse orandum uerbis delictorum. Aliter, in persona capitis: Deus meus, clamabo per diem, id est, per totum illud passionis tempus quod fuit ante noctem, id est, crucis mortem, et non exaudies, quia permittis conspui, irrideri, uerberari et multa indigna pati. Et nocte, id est, in crucis pena, cum sol obscurabitur. Et non exaudies, quia permittis in cruce mori. Et hoc mihi facies non ad insipientiam, sed ad magnam sapientiam. Oportebat enim eum, qui multos filios adducturus erat in gloriam Patris, auctorem salutis eorum per passionem consummari . Tu autem in sancto habitas. Quasi dicat: Tu uideris me  dereliquisse, quia tot indigna pati permittis et foris non liberas: tu autem, scilicet non derelinquis, quia in sancto habitas, me scilicet assumpto homine quem inhabitando sanctum facis, operando occulte salutem, me foris non saluando: Laus Isrel, id est, qui nunquam tuos deseris, scilicet per quem est laudabilis omnis Isrel, id est, omnis qui te uidet per fidem et spem: Laus Isrel, cuius habitatione laudabilis efficitur Isrel, uel, quem solum merito laudat Isrel, quia nunquam derelictus, et hoc ostendit per partes. In te sperauerunt patres nostri, Moyses et Aron et alii multi sperauerunt et liberasti eos de manu Pharaonis et Aegyptiorum, et de manu omnium inimicorum suorum. Ad te clamauerunt, sicut in deserto, et salui facti sunt: misisti eis manna, dedisti aquam de petra. In te  sperauerunt et non sunt confusi, quia et interius et exterius saluati. Dedisti eis quod promisisti, scilicet terram promissionis, et uitam longeuam et procreationem filiorum. Ego autem sum opprobrium hominum, Iudeorum dicentium ad ignominiam: Tu discipulus eius sis, nos Moysi discipuli sumus . Et non solum hominum in quibus possunt maiores intelligi, sed etiam abiectio plebis, id est, uilissimorum de illo populo. Extra ciuitatem enim me eiecerunt, conspuerunt faciem meam, alapas dederunt. Ac si dicat: Omnes illi, quia in te sperauerunt, non sunt a te derelicti, ego autem, scilicet uideor derelictus, cum tamen sim illis omnibus maior, quia sum uermis, scilicet natus de uirgine matre sine patre, quemadmodum uermis de solo ligno uel terra, scilicet sum homo  supra homines quia immunis a peccato. Et, quanquam homo supra homines, tamen non homo tantum, quia Deus, quia uerbum caro factum est . uermem eum uocat propheta qui ait: Noli timere, uermis Iacob . Omnes uidentes me, scilicet humilitatem, et patientiam meam et nullum adiutorem, aperte deriserunt me, dicentes: Aue rex Iudeorum, locuti sunt labiis mala que in corde habebant, et mouerunt caput insultando, scilicet omni genere irrisionis me deriserunt, scilicet dicentes: Sperauit in Domino, Filium Dei se fecit, eripiat eum de manibus nostris, saluum faciat eum faciendo descendere de cruce, quoniam uult eum, scilicet saluare . Quasi dicat: Illi putant me derelictum, quia aperte non liberas ea liberatione qua ipsi putant me liberandum,  si mecum esses. Tu autem, Domine, ne discesseris a me, scilicet da mihi constantiam in passione, et resuscita a morte, quia nullus est qui eripiat nisi tu: quoniam tu es qui extraxisti me de uentre nullo hominum me concipiente, uiam aperiente. Ex tua solius operatione humanam sumpsi naturam, ad te solum maxime pertineo: ideo non discedas a me, quia tu es spes mea. Tamen ab uberibus matris mee, scilicet ex infirmitate qua ubera materna suxi spem habeo in te non ex diuinitatis potentia, uel, ab ipsa pueritia que pronior solet esse ad malum. Et merito tu es spes mea, quia in te proiectus sum ex utero, id est, ab aliis omnibus longe remotus qui coniecti sunt in Adam: porro iactus sum in te, quia natus  sum ad imaginem et similitudinem tuam, ut ait Apostolus: Induite nouum hominem qui secundum Deum creatus est . Et reuera in te, quia tu es Deus meus, non ego, ut infelix Adam. Et quod te Deum habeo, de uenire matris mee est hoc, id est, ex illa natura quam accepi in utero matris. Nam de te non es tu Deus meus, sed Pater meus. Aliter, secundum ordinem: Deriserunt me. Et hoc ideo, quoniam tu es qui extraxisti me de uentre, id est, quia tu uoluisti ut pro eis mortalis et passibilis fierem, et talis in quem hec omnia fieri possent, qui in diuinitate equalis mihi factus es spes mea ex humanitate. Et quia, me tantum humiliasti, noli me deserere. Aliter: Ideo me persecuti sunt, ideo deriserunt, quia dissimilis illis eram nulla alia de causa. Et hoc est quod dixit, Quoniam tu es qui  extraxisti me de uentre, id est, de umbra et obscuritate legis que est quasi uenter Synagoge. Hoc modo extraxisti, factus spes mea ab uberibus matris mee, id est, a carnalibus obseruationibus legis in qua natus sum, ut in tua iustitia confiderem, non in iustitia legis, quia ex operibus legis nullus iustificatur, sed per gratiam tuam . Date sunt enim carnales obseruationes, non ut iustificarent, sed ut rudem illum populum quasi elementis quibusdam erudirent, ut tandem a carnalibus ad spiritualia transirent. Et merito tu es spes mea, quia in te proiectus sum ex utero, in te solum posui spem meam exiens de utero, id est, de umbra legis in lege gratie. Et quia in te proiectus sum, ideo tu es  Deus meus, scilicet spes mea de uentre matris mee, scilicet ex quo me inde extraxisti. Ergo ne discesseris a me. Ostende modo quod mecum sis, me resuscitando a mortuis, sicut tunc cum extraxisti de utero matris. Et opus est ut non discedas, quoniam tribulatio proxima est, quoniam non est qui adiuuet, nisi tu. Ostende quomodo sit proxima, Circumdederunt me uituli multi, scilicet lasciuiens plebs Iudaica, non ad imitandum, sed ad persequendum. Tauri pingues obsederunt me. Principes Iudeorum, tauri propter superbiam, pingues, id est, adipati malitia, Aperuerunt super me os suum, dicentes, Crucifige ; uel, mortis sententias in me dederunt, que sententie sue fuerunt, id est, ex mendacio, non ex ueritate, sicut leo rapiens quando cum gladiis et fustibus comprehenderunt ,  et rugiens uociferando in me. Sicut aqua effusus sum uiliter et sine ulla iactura, ut illis uidebatur. Et dispersa sunt omnia ossa mea, id est, fortes mei, apostoli scilicet: quia sicut caro in ossibus roboratur, ita et corpus Christi quod est Ecclesia in apostolis roboratur, dispersa sunt, id est, in diuersas partes fugerunt. Factum est cor meum tanquam cera liquescens in medio uentris mei, id est, Scripture sacre, in quibus latebat uoluntas mea, infirmate sunt in medio uentris mei, id est, in corde infirmorum meorum. Aruit tanquam testa uirtus mea, id est, uirtus meorum aruit in illis, id est, defecit, sicut humor deficit cum exsiccatur testa ad ignem, ita uirtus meorum paulatim cepit euanescere accedente  igne passionis. Et lingua mea adhesit faucibus meis: omnes mei quasi muti facti sunt qui prius erant lingua mea, id est, predicatores mei. Et in puluerem mortis deduxisti me, id est permisisti me in sepulcro includi, quasi soluendum in puluerem. Aliter: Illi me circumdederunt, illi sententias mortis in me dederunt, et in sepulcro clauserunt, sed frustra, quia effusus sum per totum mundum sicut aqua, scilicet aliis in ruinam, aliis in salutem: non credentibus, in ruinam, credentibus in ablutionem criminum. Unde illud: Ecce hic positus est in ruinam et in resurrectionem multorum . Et ut effunderer, dispersa sunt omnia ossa mea, id est, predicatores mei firmati a Spiritu sancto, ut essent quasi ossa et robur corporis mei dispersi sunt ad  predicandum in uniuersum orbem. Factum est cor meum tanquam cera liquescens in medio uentris mei, id est, post ignem passionis aperta est et manifestata Scripturarum duritia in medio uentris mei, id est, in memoria meorum firma, ad similitudinem, quia quod in medio est solet firmius inherere. Memoria accipitur pro uentre ea similitudine, quia sicut in uentre multa reconduntur ita et in memoria. Aruit tanquam testa uirtus mea. In igne passionis non est infirmata uirtus mea, ut illi putabant, sed aruit, id est, firmata est sicut testa: quia de passibili factus sum impassibilis, de mortali immortalis, tanquam testa prius humida et fragilis, apposita ad ignem indurescit. Et post passionem lingua mea, id est, lingua meorum, adhesit faucibus meis, id  est, non cessauerunt mei a predicatione. Tunc enim uidetur lingua faucibus inherere, cum frequens est in locutione. Et per illos, in puluerem mortis deduxisti me, id est, in corda gentilium duxisti qui prius erant puluis mortis, id est, aridi et sine humore uerbi Dei. Ille dicitur mortuus puluis qui sine humore est, et facile a uento rapitur. Aliter: Tu autem in me sancto habitas, quod illi non credunt qui sic dicunt: In te sperauerunt patres nostri, sperauerunt, et liberasti eos. Hic nichil mutatur, nisi quod in persona persequentium hec dicuntur usque, Ego autem, scilicet non uideor illis dignus tua saluatione, quia sum ita uilis, et ita uideor conculcandus ut uermis, et non uideor illis homo et ideo  opprobrium hominum, ut supra: Locuti sunt labiis; uah qui destruis templum Dei . Et mouerunt caput, insultando. Et merito foris mouerunt caput, quia remouerant intus in cordibus suis Christum uerum caput, et assumpserant sibi multa inimicorum capita. Et cetera ut supra, usque, et in puluerem mortis deduxisti me. Et bene deduxisti, non enim potuerunt occidere nisi permissi. Hinc fit transitus ad illum uersum, Tu autem, Domine, ne elongaueris auxilium tuum a me, quia morti me tradere permittis, noli elongare meam resurrectionem usque ad communem resurrectionem, sed ad defensionem meam conspice: scilicet uisa morte mea, cogita de resurrectione mea, uel, ad defensionem meam, scilicet dando robur, ne in tormentis deuocet. Et opus  est tua defensione, quoniam circumdederunt me canes multi, inimico blandientes, contra auctorem salutis oblatrantes: Non hunc, sed Barrabam . Foderunt manus meas et pedes meos, crucis clauis affigentes. Dinumerauerunt omnia ossa mea, id est, sic in cruce extenderunt, ut omnia ossa mea comminuerent ad numerandum. Ipsi uero, scilicet tam excecati, tam crudeles. Alii enim miserti sunt. Considerauerunt me clamantem Eli Eli , et despexerunt. Aliter: ipsi non mutati, non ad misericordiam moti, considerauerunt, id est diligenter notauerunt omnia que passus sum nullo subueniente. Et inspexerunt me, id est inferius tantum aspexerunt, non superius attendentes me hominem, et non cognoscentes Deum. Diuiserunt sibi  uestimenta mea, et super uestem meam miserunt sortem. Quedam uestis fuit inter uestimenta Domini quam milites sicut alia non diuiserunt, interula scilicet. Hanc, quia consuta non erat sed desuper contexta noluerunt scindere, sed sortes miserunt cui contingeret; ipsi tam crudeles in me exstiterunt. Tu autem, Domine, cui obediui in his omnibus, ne elongaueris auxilium tuum, quia multum appropinquabit impugnatio eorum. Illi conspexerunt ad impugnationem meam, tu autem conspice ad defensionem meam, scilicet resuscita me. Aliter: Circumderunt me in meis canes multi, lacerantes meos canino dente. Concilium malignantium obsedit me, id est meos, ut illud, sederunt principes et aduersum me loquebantur . Foderunt manus meas et pedes meos, id est, dolose  cogitauerunt subuertere opera mea et affectiones meas ut illud, Domine, recordati sumus quia seductor ille dixit, Post tres dies resurgam: iube ergo custodiri sepulcrum . Similiter opera et uoluntates meorum foderunt, cum eos interficiendo salutem hominum quam operabantur et desiderabant destruere uoluerunt. Dinumerauerunt omnia ossa mea sicut diligenter meos predicatores quesierunt ad damnandum, ut certum numerum eorum scirent. Ipsi uero considerauerunt et inspexerunt me, id est, meos in spectaculum sibi fecerunt tanquam eorum ludibrium, ut illud, Spectaculum facti sumus , ut captiui qui ducebantur ad publicum spectaculum. Diuiserunt sibi uestimenta mea, aliqui de illo populo apostolos meos qui sunt uestimenta  mea, ut illud, uiuo ego, dicit Dominus , quia his omnibus uelut uestimento uestieris. Partiti sunt, putantes diuersam fidem esse in eis ut illud, Ego sum Pauli, ego autem Cephe : uel, uestimenta mea, id est, sacramenta Ecclesie quibus uestior. Alii enim putauerunt in baptismo unam immersionem debere fieri, alii duas et in aliis similiter. Et super uestem meam miserunt sortem, ad similitudinem militum qui uestem desuper contextam, non manibus consutam, non diuiserunt, sed sortiti sunt quidam caritatem non ualentes scindere ut alia sacramenta, qui hec non unum in plura diuidit, sed plura in unum colligit, sortiti sunt, id est, gratia Dei uelut sorte contingere intellexerunt. Charitas desuper  contexta dicitur, quia precedit caritas Dei caritatem nostram, ut illud, Charissimi, diligamus Deum quoniam Deus prior dilexit nos, et Deus caritas est . Tu autem, Domine, ne elongaueris auxilium tuum a me: ad defensionem meam conspice. Istud non ad hanc sententiam iungitur, sed ad priorem. Hoc modo, conspice, Erue a framea, id est a morte, causam pro effectu; uel, ad damnationem Iudeorum, unde illud, lingua eorum gladius acutus ; animam meam uitam meam. Et de manu canis, id est, de potestate Iudaici populi ceco more latrantis, unicam meam, id est, solam sine peccato, uel, tibi unicam, uel de manu inferni qui canino more omnes auide deuorat, uel erue me de morte, ut hoc modo unica mea, id est, Ecclesia unice delecta eripiatur  de potestate diaboli. Salua me ex ore leonis, diaboli uel terrene potestatis. Et a cornibus, id est, a superbia Iudeorum, unicornium, in lege singulariter superbientium et gentium assumptionem respuentium; uel, ideo unicornium, quia uno intellectu legis alios uentilant, uel, a satellitibus demonum humilitatem meam. Et quo fructu te petis liberari? Narrabo nomen tuum fratribus meis. Hucusque de passione Christi, deinde de eius resurrectione. Augustinus dicit hec que sequuntur non adeo esse necessaria, sed pro commodo cause sue inducit, propter hereticos quosdam futuros qui dicerent Ecclesiam Christi non esse nisi in una parte terrarum, ut Donatiste qui in sola Africe, id est, apud se dicebant Christum esse, trahentes testimonium de Canticis canticorum: Ubi  cubes in meridie?  Narrabo nomen tuum, id est, gloriam tuam, fratribus meis, apostolis scilicet. Et per illos in medio Ecclesia laudabo te non in Iudea tantum, sed in communi Ecclesia que erit coniuncta ex utroque pariete Iudaici populi et gentilis; uel, in communi catholice Ecclesie, non in quadam parte, dicens: Qui timetis Dominum, laudate eum, non pauci, sed omnes, nolite querere uestram laudem, sed Creatoris nostri. Ostendit per partes qui sint timentes Dominum uniuersum semen Iacob, glorificate eum, id est, omnes pertinentes ad Iacob, siue Iudei, siue gentes dando terrena, mercando celestia, que retro sunt obliuiscentes, in anteriora uos extendentes. Timeat eum omne semen Isrel. Euntes in profectu, uel semper luctantes, qui minores sunt hortatur  glorificare: Isrelitas, qui sunt maiores timere; scilicet illis opus esse laude et operatione qui sunt in profectu, ne deficiant istis opus esse timore, ne per elationem cadant. Ideo timeat timore casto, quoniam non spreuit deprecationem pauperis, meam scilicet qui cum diues essem factus sum pauper ; non spreuit me deprecantem pro me, neque despexit deprecantem pro meis, quemadmodum inimici fecerunt. Nec auertit faciem suam a me, scilicet paupere, qui prius auerterat a diuite Adam, qui non rapinam arbitratus est esse se equalem Deo . Et in hoc apparet quia, cum clamarem ad eum, exaudiuit me. Clarificaui et iterum clarificabo . Et ideo apud te laus mea,  id est, meorum apud te ut non solus Iudeus tibi soli placeat. In Ecclesia magna, facta magna et aucta uirtutibus per resurrectionem meam, que prius parua erat morte mea; uel in Ecclesia magna, id est, toto orbe diffusa, contra hereticos. uota mea reddam in conspectu timentium eum, id est, mysterium corporis et sanguinis mei offeram cum his qui tuo timore hoc celebrant. Et reddendo uota edent pauperes, id est, humiles, omnia Domino attribuentes et nichil de se presumentes, edent me, id est, sacramentum corporis et sanguinis mei sument, et saturabuntur imitando me et seipsos tradendo: quia edere Dominum, hoc est, eum in omnibus uelle imitari et illi uniri. Et in illa saturitate laudabunt Dominum, quia hec est uera laus Dei in omnibus pro  posse Christum imitari. Illi laudabunt qui prius requirunt eum per fidem et spem uel, requirunt eum, illi enim requirunt qui quesiti a Domino et redempti eum toto desiderio petunt, omnia alia postponentes ut illi adhereant. Et merito laudabunt quia corda eorum, id est, desideria cordis eorum, uiuent in seculum seculi. Et non solum pauperes de Iudaico populo, sed etiam gentiles reminiscentur Domini, qui prius obliti erant. Et conuertentur ad Dominum qui prius auersi erant dantes honorem creaturis quem deberent Creatori; uniuersi fines terre, id est, de tota terra. Et conuersi adorabunt in conspectu eius, id est, in corde puro ubi ipse solus conspicit, uel in conspectu eius non in conspectu hominum, uniuerse familie gentium, id est, de uniuersis familiis gentium. Hoc iterum contra hereticos.  Potest et hoc totum de gentibus dici, ut illud prius dictum est de Iudeis, id est, apostolis et aliis credentibus. uota mea, id est, eadem uota que ego persolui, scilicet uota omnium pretium redemptionis eorum, quod ego persolui morte mea, eadem reddam, non ego ipse in me, sed in conspectu timentium eum, id est, in intellectu eorum qui cognoscunt misericordiam Dei per me exhibitam, et eum timent timore casto. Et non solum fideles Iudei qui prius diuites erant in cognitione mandatorum Dei, sed etiam pauperes, id est, gentiles inopes mente, quantum ad cognitionem Dei, edent et saturabuntur, et sic laudabunt Dominum qui requirunt eum. Isti sunt illi pauperes qui comedent, scilicet requirentes eum: hoc modo requirent. Reminiscentur et conuertentur  ad Dominum. Et non solum de uniuersis finibus terre, sed etiam adorabunt in conspectu eius, id est, digna eius acceptione, uniuerse familie gentium, id est, maiores et minores. Et merito, quoniam Domini est regnum, id est, quia iam facti sunt regnum Domini in uictoria crucis qui prius erant regnum inimici. Et ipse, scilicet qui Dominus est, non tyrannus, dominabitur gentium misericordi dominio, qui prius fuerant sub crudeli tyranno. Manducauerunt et adorauerunt omnes pingues terre. Hoc potest sic legi ut referatur ad hoc quod dixit, uniuerse familie gentium, et reuera uniuerse, quia pauperes et diuites. De pauperibus dictum est, nunc subiungit de diuitibus. Aliter: Dictum est quia edent pauperes,  scilicet pauperes et re et spiritu: illi edent Dominum, quia alium cibum anime sue in hoc mundo desiderabunt. Et illi qui hic eum edent, saturabuntur, quia sic eorum animam amor Dei reficiet ut ultra nichil desiderent, quia tandem erit omnia in omnibus . Et non soli pauperes, sed etiam omnes pingues terre, id est, omnibus modis pingues, scilicet uel diuites in terrenis, uel malitia saginati. Etiam tales manducauerunt Dominum non corde, sed ore, et adorauerunt foris, non intus. Et quanquam tales foris manducent et adorent in conspectu hominum, et per hoc se stare putent in Domino, tamen in conspectu eius cadent, scilicet intus in anima ubi ipse solus uidet, omnes illi qui descendunt in terram: quorum cor illo pane sursum non erigitur desiderio,  sed ad terrena descendunt per illicitam cupiditatem. Qui enim corpus et sanguinem Domini sumiti indigne, iudicium sibi manducat et bibit. Probet autem seipsum homo . Pingues terre manducabunt et non saturabuntur: imo per illam manducationem cadent, id est damnabuntur, quia magis terrena quam Deum desiderabant. Et anima mea, id est, anima meorum, illi scilicet adherendo, non terrenis, uiuet. Hec est enim uita eterna ut cognoscant te uerum Deum . Illi possunt dici anima Christi qui omnia reliquerunt et secuti sunt eius uoluntatem, ut apostoli et alii perfecti uiri. Et semen meum, id est, imitatores mei, seruiet ipsi, scilicet imperfecte, ut a seruitute tandem ueniat in libertatem. Aliter: Anima mea, id est, perfectorum meorum illi uiuet mortua  seculo, uiuet soli Deo; illi soli seruiet. Et semen meum, id est, imitatores meorum, qui tamen mihi deputantur, seruiet ipsi non hominibus. Et hoc non in breui, annuntiabitur enim Domino generatio uentura. Tangit quod in ueteri Testamento prefiguratum est, quando dictum est: Si cuius frater sine herede mortuus fuerit, supertes frater ducat eius uiduam et suscitat semen fratri suo . Ita Christo Ecclesie sponso mortuo secundum carnem, et post, ab oculis fratrum sublato, quasi sine herede, quia adeo pauci erant sui, ut quasi nulli uiderentur; fratres defuncti, id est, apostoli, eam assumpserunt et uerbo fidei multos filios genuerunt, non sibi, sed Domino. Unde dicitur: Annuntiabitur, id est, ascribitur Domino, non predicatoribus Noui  Testamenti, generatio uentura. Ego plantaui, Apollo rigauit, Deus autem incrementum dedit . Et hoc modo, quia annuntiabunt celi, id est, predicatores alti uirtutibus et miraculis iustitiam eius, non suam populo qui nascetur per gratiam. Quis est ille? quem fecit Dominus. ueterem populum fecit Adam sui conformatione, scilicet seruus: nouum uero populum fecit Dominus, quia gratis iustificauit sine precedentibus meritis. Peccatores enim nos ipsos fecimus, iustos autem sola Dei misericordia. Aliter: Quoniam tribulatio proxima est, id est, quia non in rebus extraneis, sed in meipso res agitur, et ideo adiuua in passione ne deficiam. Quoniam non est qui adiuuet, inimici circumdederunt, amici fugerunt.  Obsederunt me consiliis et accusationibus. Et non solum hoc, sed etiam aperuerunt super me os suum. Ostendit quomodo: Sicut leo rapiens et rugiens: Crucifige, crucifige . Sicut aqua effusus sum, id est, tam uiliter occisus, ut aqua effunditur. Et nunc dispersa sunt omnia ossa mea, id est, discipuli, qui debebant esse robusti in fide, fugerunt, iuxta illud prophete: Percutiam pastorem et dispergentur oues gregis . Dicit, quare fugerunt. Factum est, etc., id est, doctrina mea annichilata est in illis, qui cum debuissent esse firmi, uenter, id est debiles, facti sunt. Et non mirum, quia uirtus mea, id est potentia mea, aruit tanquam testa, id est fragilis eis uisa est. Et ideo desperauerunt, quia lingua mea adhesit faucibus  meis, quia nichil contradixit. Et ideo quia deduxisti me in puluerem mortis, id est, putauerunt me ita deduci in mortem, ut fierem puluis sicut alii. Lingua mea, id est meorum, adhesit faucibus meis, id est, adherebunt Scripture que est os meum. Et sic per eos deduces me ad cognitionem eorum qui erant puluis mortis, id est, aridi; carentes rore Spiritus sancti. Apud te laus mea in Ecclesia magna; ubi tu laudaberis, laudabor et ego. Ego enim et Pater unum sumus . Hoc ideo dicit, ne aliquis propter predictam eius humilitatem eum Patri cequalem esse dubitaret. Hoc modo laudabo; uota mea, id est meipsum, reddam, scilicet sicut cum Patre ante secula preordinaui; et hoc faciam in conspectu timentium eum, id est, ita ut timentes eum intelligant  quid sint illa uota, et propter quod sint uota, non propter diuersitatem, sed propter loca et personas. Quid sint intelligent, scilicet Dominicum corpus esse, non solum commemorationem, ut quidam heretici uoluerunt, cum tamen Dominus aperte dixisset: Hoc est corpus meum, quod pro uobis tradetur . Et: Hic est sanguis meus qui pro uobis fundetur ; et sic sententie que sequitur: Hoc facile in meam commemorationem , nulla dubitatio relinquitur. [a 1Kb] Panis autem et uinum a Christiana ueritate dicuntur, non quod naturam panis et uini post consecrationem in se retineant, nisi quantum ad speciem et saporem et odorem. Illi namque qui carnem in utero uirginis  assumptam uerbo suo personaliter et ineffabiliter unire potuit, qui etiam mortalia corpora nostra imperii sui potentia faciet immortalia, panis et uini materiam in sui corporis et sanguinis naturam transferre possibile est. Signa etiam sacramenta hec mystica ratione uocantur, non Christi, sed nostri. Magna enim in eis signa et mysteria continentur. Nam materia illa, panis scilicet ex qua corpus Domini cum sacerdotali benedictione et Deo cooperante conficitur, ex granis plurimis mola attritis, conspersione aque coniungitur. uinum quod in sanguinem transfertur, ex acinis multis torcularis aut alicuius ponderis impressione conficitur. Grana uero et acina  cultorum labore cooperante, procreantur. Ita et nos predicatorum cultura in fide generati conspersione baptismatis, postea uero bonis operibus dediti, et afflictionum exercitio atttriti, multi unum corpus efficimur. Unde Apostolus: Ita multi unum corpus sumus in Christo . Aqua uero, que defluens est, hoc ad sacramentum conficiendum ad figuram nostri uino admiscetur: ita et nos ad modum aque fluentis, in mortes defluentes, passionis Dominice mysterio efficiente, Christo copulamur gratie adoptione. Cum uero corpus hoc a fidelibus accipitur signum est corpora nostra adhuc mortalia per Christi passionem esse reparanda. Per sanguinis autem acceptionem, animarum intelligimus reparationem: circa sanguinem potius anima commoratur. Et  quamuis hoc sacramentum a pluribus accipiatur, non tamen  in parte est diuisum; sed totum in singulis est et indiuisum, Andrea apostolo sic testante: Agnus tanquam sacrificatus est, integer perseuerat et uiuus. Suscipitur autem propter sustentationem et imitationem in presenti, propter remunerationem tandem futuram. Unde etiam uiaticum dicitur. Et pauperes Christi hoc modo intelligentes edent scilicet illud sacrificium et saturabuntur, id est imitabuntur, si oportuerit. Et hoc modo laudabunt qui requirunt eum, non aliud, per illud sacrificium: et tandem uiuent corda eorum, id est anime, quia in corde magis principatur anima. Et non solum pauperes, sed etiam illud sacrificium manducabunt et adorabunt  diuites terre. Si soli  pauperes adoraturi et saluandi essent, non utique Paulus ad instruendum eos discipulum suum sic admoneret: Precipe diuitibus huius seculi seculi non superbe sapere .



PSALMUS XXII. PSALMUS DAuID.

»Dominus regit me, et nichil mihi deerit: in loco pascue ibi me collocauit. Super aquam refectionis educauit me, animam meam conuertit. Deduxit me super semitas iustitie propter nomen suum. Nam etsi ambulauero in medio umbre mortis, non timebo mala, quoniam tu mecum es. uirga tua et baculus tuus, ipsa me consolata sunt. Parasti in conspectu meo mensam aduersus  eos qui tribulant me. Impinguasti in oleo caput meum, et calix meus inebrians quam preclarus est. Et misericordia tua subsequetur me omnibus diebus uite mee. Et ut inhabitem in domo Domini in longitudinem dierum.«



ENARRATIO.

Psalmus Dauid. In hoc psalmo uox est Ecclesie, recogitantis miseriam suam quam incidit ex culpa primi parentis, nunc autem cognocentis saluationem suam factam per Christum in assumptione illa matutina. Agit itaque grates Deo enumerando beneficia eius, et hortatur alios ad amorem Dei. Dicit itaque:

 Dominus regit me. Rerum Dominus, cui iure seruio. Adam preuaricator me distorsit, et a pascua uite, id est a mandatis Dei, me infeliciter reuocauit. Dominus Christus uerus pastor, qui animam suam dedit pro ouibus suis , modo regit me, id est, doctrina uite dirigit. In Hebreo habetur, pascit: quod idem ualet, quia pastus anime doctrina Dei est. Et quia talis pastor me pascit, nichil mihi deerit, quod ad salutem et ueram refectionem pertineat. Ipse enim in Scripturis sacris mentem meam dirigit. Ideo nichil deerit, quia ut bonus pastor in loco pascue, id est, in intellectu sacre Scripture, in quo est magna anime refectio, uel in spe future beatitudinis, ibi me collocauit: ibi, id est, in tanta certitudine, et in tanta abundantia omnimode me  locauit, que prius fluctuabam querendo pascua, id est beatitudinem nunc hac, nunc illac; nunc in opibus, nunc in honoribus et aliis huiusmodi. Et ut bonus pastor postquam collocauit me per fidem et intellectum in loco pascue, non ibi deseruit, sed educauit me, id est enutriuit, super aquam refectionis, id est doctrinam Noui Testamenti, que dicit: uenite ad me omnes qui laboratis et onerati estis, et ego reficiam uos . Aliter Ecclesia posita in loco pascue, id est in spe future beatitudinis, ostendit quomodo illuc peruenerit, per gratiam scilicet. Super aquas refectionis educauit me, id est, posuit mihi fundamentum aquam baptismi, id est, fidem que in baptismo accipitur quasi fundamentum: quia sine fide impossibile est placere Deo .  Et super illam aquam educauit me. Hoc modo animam meam conuertit, prius auersam a Creatore ad creaturas, ab immutabili ad mutabilia. Et postquam conuertit animam meam per fidem, deduxit me super semitas iustitie, id est fecit me ire de uirtute in uirtutem. Tractum a pastoribus, qui gregem suum deducunt de loco ad locum, id est, de una pascua ad aliam. Et hoc fecit propter nomen suum glorificandum in me, non merito meo. Notandum quod dicit, Super semitas iustitie; quasi dicat: Non solum docuit me custodire mandata facilia, que uia possunt dici, quia a multis propter facilitatem frequentantur; sed etiam arcta, que semite dici possunt, quia a paucis insistuntur propter difficultatem. In hoc apparet quod super semitas  iustitie deduxit: quia etsi inter impedimenta huius seculi uerser, ducatu illius securus incedam, non timens labi in aliquod crimen quod me separet ab eo. Et hoc est quod dicit. Nam etsi ambulauero in medio umbre mortis, id est, licet uiuam inter illos qui in hac uita obumbrant alios diuitiis, uel potentia, uel honoribus, non ad salutem, sed ad perditionem. Non timebo ex eorum supereminentia mala, scilicet ut ab eis deuocer: et hoc non ex me, sed quoniam tu mecum es, tam prouidus pastor, tam bene uigilans supra gregem suum. uel in medio umbre mortis, id est, in communi conuersatione huius uite, que non est uera mors, sed umbra, id est imago ultimarum tenebrarum, exteriorum scilicet.  Non timebo mala, non timebo incidere uitia, que mala possunt dici criminalia. De quibus dictum est, Non regnet peccatum in uestro mortali corpore . Est peccatum ad mortem, pro hoc non dico ut quis oret , scilicet tantum. uel in medio umbre, id est in communi illius ignorantie que est mortis, id est, quam habeo ex mortalitate et passibilitate. Non timebo mala, ut grex ille non timet aliqua mala, scilicet uel incursus luporum, uel raptus furum, uel aliquid huiusmodi, qui bonum habet pastorem. Ideo non timebo mala; quia uirga tua et baculus tuus, ipsa me consolata sunt: ut discretus pastor habes uirgam, qua errantes oues et agnos leniter corrigas; habes baculum, quo maiora animalia et fortiora ab erratu cerceas;  uirga tua, id est, mitis disciplina, qua me errantem corripis, scilicet infirmitas uel aliqua huiusmodi aduersitas: Et baculus tuus, id est, grauis tribulatio, ipsa me consolata sunt. Quasi dicat: Non solum quod parcis, in eo consolaris me; sed et in eo quod flagellas: quia quem Pater diligit corripit . Aliter: uirga tua, id est flagellatio tua, parua uel magna: et baculus tuus, id est sustentatio tua: Fidelis Deus qui non patietur uos tentari supra id quod potestis , ipsa me consolata sunt. Nam aliam consolationem quesiui: hoc modo sunt consolata; quia si foris amaritudo tribulationis, tu tamen parasti mensam, id est refectionem in conspectu meo, id est, in oculis anime mee iuxta illud: Quando enim infirmor, tunc fortior  sum et potens . Et in Canticis canticorum: Nigra sum, et formosa : Aduersus eos qui tribulant me, id est, hoc fecisti contra quam illi putent: illis enim disciplina tua in presenti non gaudium uidetur, sed meror . Aliter: Non solum disciplina tua me consolata est, sed etiam parasti in conspectu meo mensam, id est, doctrinam legis tue, qua non iam ut paruulus lacte nutriar, sed in uirum perfectum eruditus, spirituali dente ruminans eius sententias, possim resistere peruersis. Hec est illa mensa que post laborem me reficit. Et hoc modo impinguasti caput meum, id est mentem meam, in oleo, id est spirituali letitia, et eadem doctrina tua, que est oleum mentis mee: ideo quia eam exhilarat promissio ne premii post laborem. Calix meus  inebrians, spirituali gaudio ita mentem meam replens, ut non sentiam mala exteriora. Hoc modo facta calix inebrians, quam preclarus est mihi, etsi non aliis ita uideatur. Aliter: Imitatio passionis tue, mihi facta calix inebrians, id est dulcis potus; et faciens obliuisci omnia tormenta, quam, id est ualde, preclarus est; etsi aliis uideatur obscuritas et ignominia mihi uidetur magna claritudo. Mihi autem absit gloriari, nisi in cruce Domini mei Iesu Christi, per quem mihi mundus crucifixus est, et ego mundo . Quasi dicat: Non solum doctrina tua me consolatur, sed etiam imitatio passionis tue. Et misericordia tua subsequetur me. Quasi dicat: Precessit misericordia tua uocando per fidem: secuta  est in custodiendis mandatis, et subsequetur me omnibus diebus uite mee, et tandiu subsequetur, usque dum inhabitem in domo Domini, id est, usque dum a tabernaculo isto in quo ad tempus milito, ueniam ad Ierusalem, id est ad uisionem pacis, in qua habitat Dominus, et ibi manebo in longitudinem dierum, id est, in claritate nunquam deficienti.



PSALMUS XXIII. PSALMUS DAuID IN PRIMA SABBATI.

»Domini est terra, et plenitudo eius; orbis terrarum et uniuersi qui habitant in eo. Quia ipse super maria fundauit eum, et super flumina preparauit eum. Quis ascendet in montem Domini? aut quis stabit in loco sancto eius? Innocens manibus et mundo corde, qui non accepit in uano  animam suam, nec iurauit in dolo proximo suo. Hic accipiet benedictionem a Domino, et misericordiam a Deo salutari suo. Hec est generatio querentium eum, querentium faciem Dei Iacob. Attollite portas, principes, uestras, et eleuamini, porte eternales, et introibit Rex glorie. Quis est iste Rex glorie? Dominus fortis et potens, Dominus potens in prelio. Attollite portas, principes, uestras, et eleuamini, porte eternales, et introibit Rex glorie? Quis est iste Rex glorie? Dominus uirtutum ipse est Rex glorie.«



ENARRATIO.

Psalmus Dauid in, prima Sabbati. Sabbatum uocatur tota hebdomada apud Hebreos, nominata ab ultimo die. Prima Sabbati est dies resurrectionis,  ante cuius ortum Dominus resurrexit. Totum illud, tempus Domini, quod fuit ante resurrectionem a lapsu Ade, nox dici potest propter tenebras peccatorum, quibus humanum genus inuoluebatur, et cecitatem mentis. Totum autem tempus hoc de resurrectione Dominica usque ad finem seculi potest uocari: prima Sabbati, id est prima dies hebdomade, in qua Christus uerus sol, assumpta immortalitate, mundo lucem dedit nunquam deficientem. Est ergo psalmus iste Dauid prophete in consideratione illius, diei, qua Christus uictor a mortuis resurrexit, deuicto mortis principe, et eius regno spoliato: hortantis omnes scilicet huius mundi principes, et precipue Iudeos rebelles et incredulos, ut Christo uictori congaudeant, et triumphantem cum gaudio  suscipiant, ad similitudinem principum huius seculi, qui triumphatores suos redeuntes cum magno gaudio suscipiunt, et ampliant portas suas, ut ingredientibus et egredientibus cum pompa nichil obstet. Dixit ergo:

Principes huius seculi, attollite uestras portas, id est, auferte a uobis cupiditatem uestram et timorem, per quas est introitus ad mortem: he sunt principales porte ad omne peccatum quod ducit ad mortem. Omnes hortatur, sed precipue principes; quia hi maxime per has portas ad infernum descendunt. Et, o eternales porte, amor proximi et timor Dei castus, scilicet eleuamini, que iacuistis usque modo prostrate a casu primi parentis: nunc apparete in hominibus, ut  per uos intreat Christus corda fidelium. Et introibit Rex glorie, non rex ignominie. Reges terreni sunt reges ignominie: ex ignominia enim, id est, ex uirtutum defectu, homo hominem sibi regem fecit, qui cerceret ab illicitis. Non enim est iustis lex posita, sed iniustis . Si enim manerent homines quales creati sunt a Deo in primis parentibus, non esset alius alio inferior. Christus est Rex glorie, quia regendo gloriosos facit, cui seruire regnare est. Responsio principum: Quis est iste Rex glorie? Etsi hec uerba non dicantur, in euidentia tamen rerum apparet Propheta: Dominus fortis in passione; et potens in resurgendo: uel, fortis, quia superauit mortem: potens, scilicet potens in prelio contra diabolum, eum uincens et spolia eius distribuens;  uel fortis in carne, potens Deitate; uel fortis, quia uicit fortem, id est diabolum; potens, quia spoliauit infernum. Dominus potens in prelio: repetitio hec, aggratulatio est. Deinde conuertit se ad principes tenebrarum, qui illas auferendas portas in hominibus erexerant et dicit: O principes, id est denes, qui usque modo principatum habuistis in hominibus, attollite uestras portas, scilicet uitia per que ingredimini ad homines, Et, o eternales porte, id est uirtutes, eleuamini in cordibus hominum, que prius deiecte, fuistis. Cum enim serui essetis peccati, liberi fuistis iustitie . Responsio demonum: Quis est, iste Rex glorie. Resp. Dominus uirtutum, Dominus angelorum, ipse est Rex glorie, non alius. Potest et sic legi, ut in primis fiat allocutio ad bonos  angelos, hoc modo. O principes, scilicet ciues superni qui inter conciues uestros homines principatum tenetis, attollite in hominibus portas uestras, id est, adiuuate, ut uirtutes uestre quas nunquam deseruistis erigantur in hominibus, que usque modo deiecte iacuerunt. Et, o eternales porte, id est angelice uirtutes, que semper in eis fuistis et semper eritis, eleuamini in hominibus Et introibit Rex glorie, ut supra. Responsio angelorum: Quis est iste Rex glorie? nos Patrem et Filium semper simul uidimus: iste Rex glorie quis est? Hoc possunt dicere illi spiritus qui semper cum Deo fuerunt, et nunquam missi sunt ad cognoscendam humanitatem Christi: Dominus fortis et potens, ut supra. Deinde fit conuersio sermonis ad malos angelos, ut supra. Attollite  portas, principes, uestras. Hoc non mutatur. Quasi dicat: Ego hortor uos, o principes, ut uictori Christo Regi glorie congaudeatis, et illi aperiatis. Et merito, quia Domini est terra, que prius erat inimici terra, id est, omnes illi qui initiati ecclesiasticis sacramentis, hoc modo culti, terra dici possunt. Et plenitudo eius, scilicet est Domini, id est, perfecti illius terre, scilicet Ecclesie, illi scilicet qui sunt pleni fide et bonis operibus. Et hec terra non in quadam parte mundi, ut quidam uolunt, est eius, sed orbis terrarum. Et ne quis acciperet dictum esse de hominibus bonis scilicet, et malis in eo quod dixit, orbis terrarum, id est, in toto orbe terrarum, determinat quos dicat esse in uictoria illa acquisitos.  Hoc modo: Dixi quod orbis terrarum sit Domini, scilicet uniuersi qui habitant in eo, non qui inhabitantur qui mundum sibi subiugauerunt, non ipsi mundo subiecti sunt. Potest et sic legi, ut orbis terrarum sit expositiuum illius quod dixit, plenitudo eius. Quasi dicat: Hoc est plenitudo terre illius que facta est Domini, orbis terrarum, id est, perfecti illi qui possunt dici orbis, id est, extremitas terrarum, quia contraxerunt se omnino a uitiis et concupiscentiis huius seculi, quorum conuersatio in celis est. Et uniuersi qui habitant in celis, id est, omnes illi qui per imitationem in illis perfectis firmiter manent. Ac si dicat: Perfecti uiri et eorum imitatores sunt plenitudo, et hec plenitudo est Domini. Et merito orbis terrarum est Domini:  quia ipse super maria fundauit eum, id est, in his que prius mare fuerunt, id est, omnino seculares et procellosi, uariis animi motibus semper agitati, fundauit hunc orbem faciendo de infidelibus fideles, de persecutoribus discipulos, quemadmodum de Saulo Paulum, ut per maria accipiamus maiores principes, scilicet reges et tetrarchas. Et super flumina preparauit eum, id est, de illis qui satellites principum huius seculi erant suos fecit conuertendo. Aliter: Ipse super maria fundauit eum, id est, super fluctuationes huius mundi, quibus inuoluebatur ab initio, stabiliuit Ecclesiam suam in fide ut iam conculcetur hic mundus et contemnatur ab ea. Fides enim Christi quasi mons est, super quem fundata est, ut procelle huius seculi non possint  eam mouere, quasi infirmo et altiori loco fundatam. Et super flumina preparauit eum, id est, super potentes uel cupidos huius seculi, ut ait Salomon: Omnia flumina intrant mare, et mare non redundat ; ita et potentes huius seculi quanquam multa acquirant, nunquam tamen satiantur. Super hec flumina est preparata Ecclesia, ut illos predicet et conuertat. Et quia dictum est: Domini est terra, ne quis sibi frustra applaudat, putans se esse eius terram, cum non sit, describit qui sunt eius terra, premittens interrogationem. Quasi dicat: Ego dixi terram Domini fundatam esse super maria et eleuatam. Quis ascendet in montem Domini, uel ad Christum qui est mons preparatus in uertice montium? quis ascendet gradibus uirtutum,  ut sit terra eius? uel in montem, id est, in Ecclesiam eleuatam a terrenis ad celestia fide et spe. Ego dixi, quis ascendet? aut potius dico, quis stabit in loco sancto eius? id est, quis perseuerabit; quia multi ascendunt, et non perseuerant; ad fidem enim accedunt, que est locus sanctus, sanctificans recte credentes, qui non stant in ea otiose uiuentes; fides enim sine operibus mortua est . Is ascendit, hic stabit: Innocens manibus, id est operibus, qui nec sibi nocet mala operando, nec alteri. Et mundo corde, id est, ab omni mala cogitatione. Ostendit qui sit mundo corde: Qui non accepit, id est, non acceptam et gratam fecit in uano, id est in transitoriis, animam suam, scilicet qui sibi non fecit gratiam ullius  delicti, nec animo suo. Et propterea etiam nec iurauit proximo suo in dolo, id est ad deceptionem. Sepe enim qui uana huius seculi grata animo suo faciunt, ut ea obtineant, in periurium cadunt. Hic scilicet, non alius, accipiet benedictionem a Domino, id est, talis uir erit terra illa cui benedicet Dominus, iuxta illud Apostoli: Terra autem accipiens imbrem et proferans herbam opportunam illis a quibus colitur, in benedictione erit , id est, in incremento uirtutum. Et ideo talis uir erit in incremento uirtutum, quia accipiet misericordiam a Deo, qui dat et uelle et perficere pro bona uoluntate . Salutari suo, id est, a quo solo saluari desiderat. Hec est generatio. Quasi dicat: Ista sola que tam innocenter uiuit, et non alia, est generatio querentium  Dominum per fidem et bonam operationem in hac uita. Et post querentium faciem, id est presentiam, Dei Iacob, id est, illorum qui sunt imitatores Iacob, temporalia spernentes, et eterna desiderantes; qui non aliud premium sue innocentie querunt, nisi uultum Dei. uel, hec est generatio querentium Dominum, id est, hoc modo ut dixi, generantur illi qui querunt Dominum.



PSALMUS XXIu. PSALMUS DAuID.

»Ad te, Domine, leuaui animam meam, Deus meus, in te confido, non erubescam. Neque irrideant me inimici mei: etenim uniuersi qui sustinent te, non confundentur. Confundantur omnes iniqua agentes  superuacue. uias tuas, Domine, demonstra mihi, et semitas tuas doce me. Dirige me in ueritate tua et doce me, quia tu es Deus saluator meus et te sustinui tota die. Reminiscere miserationum tuarum, Domine, et misericordiarum tuarum que a seculo sunt. Delicta iuuentutis mee et ignorantias meas ne memineris. Secundum misericordiam tuam memento mei tu, propter bonitatem tuam, Domine. Dulcis et rectus Dominus, propter hoc legem dabit delinquentibus in uia. Diriget mansuetos in iudicio, docebit mites uias suas. Uniuerse uie Domini misericordia et ueritas, requirentibus testamentum eius et testimonia eius. Propter nomen tuum, Domine, propitiaberis peccato meo multum est enim. Quis est homo qui timet Dominum?  legem statuit ei in uia quam elegit. Anima eius in bonis demorabitur, et semen eius hereditabit terram. Firmamentum est Dominus timentibus eum, et testamentum eius ut manifestetur illis. Oculi mei semper ad Dominum, quoniam ipse euellet de laqueo pedes meos. Respice in me et miserere mei, quia unicus et pauper sum ego. Tribulationes cordis mei multiplicate sunt, de necessitatibus meis erue me. uide humilitatem meam et laborem meum, et dimitte uniuersa delicta mea. Respice inimicos meos, quoniam multiplicati sunt: et odio iniquo oderunt me. Custodi animam meam, et erue me, non erubescam, quoniam speraui in te. Innocentes et recti adheserunt mihi, quia sustinui  te. Libera, Deus, Isrel ex omnibus tribulationibus suis.«.



ENARRATIO.

Psalmus Dauid. In hoc psalmo uox est illorum qui suam miseriam attendunt, et suam fragilitatem adeo magnam, ut etiam quiuis uermiculus possit eis nocere. uel dum de se nimium homo presumpsit, et quod amisit per superbiam et inobedientiam non posse recuperare nisi per humilitatem et obedientiam, imitando Christum. Potest legi in persona Christi primus et secundus uersus hoc modo:

Ad te, Domine Pater, leuaui animam meam, toto desiderio ad te eam direxi, non ad terrena deieci. Deus meus, non erubescam non surgendo, qui dixi: Soluite templum hoc, et post triduum reedificabo illud  , quia in te confido, non in me, non in alio. Neque irrideant me inimici mei Iudei, ut dicant: Hic homo cepit edificare, et non potuit consummare . Et reuera non erubescam te sustinens, tua mandata custodiens. Etenim uniuersi qui sustinent te, non confundentur. Hucusque in persona capitis. Legitur autem totus in persona cuiusque fidelis, sic agentis cum Domino Deo suo:

Ad te, Domine, scilicet habendum, leuaui animam meam, toto desiderio a terrenis eam leuaui ad te, non contra te, ut infelix Adam. Et merito, quia tu es Deus meus, non ego, non aliud. Et quia tu es Deus meus, Domine, in te confido, omnem fiduciam meam in te coniicio. Maledictus homo qui confidit in homine . Et quia in te confido, non in me, ut infelix  Adam, qui rapinam arbitratus est esse se equalem Deo, non erubescam, ut usque modo feci, factus ex presumptione mea adeo infirmus, ut uilissimus uermiculus me affligere ualeat: redde mihi humiliato et confidenti in te illam ualitudinem, quam perdidi per superbiam. Neque irrideant me inimici mei, quia in te confido: carnales et spirituales inimici, qui in te non confidunt, non irrideant me superatum et a te deuocatum. Et reuera non confundar, quia sustinui te, id est, pondus preceptorum tuorum: uel cum patientia exspectaui te remuneraturum. Etenim uniuersi qui sustinet te, non confundentur, scilicet ab exspectatione sua. Confundantur potius iniqua agentes. Illi potius erubescant, qui superuacue, id est, nimis inefficaciter sunt iniqua agentes, scilicet  odio habentes seruos tuos diligentes eos: si in persona Christi, iniqua agentes possumus accipere Iudeos, in Deum auctorem salutis, mortem machinantes superuacue, id est inefficaciter. Et ut non confundar, ut non irrideant inimici, uias tuas, Domine, demonstra mihi, id est, mandata tua ostende, que me non permittant errare. Et semitas tuas, id est, arcta et difficilia precepta, edoce me, id est, euidenter doce, ut non in illis fallar. Doce, dico, ut non sciam tantum, sed ut opere compleam: quia hoc est perfecta doctrina, scilicet in illis mandatis. Dirige me in ueritate tua, id est, in mandatis tuis que uera sunt, quia ego in mendacio meo tortuosus sum. Et hoc modo doce me. Ideo rogo ut tu doceas, quia tu  es Deus saluator meus, id est, potens me saluare. Et ideo te, id est, tua mandata uel te remuneratorem sustinui, id est, cum patientia exspectaui, tota die, id est assidue: uel in prosperis et in aduersis. Domine, dirige me: et hoc fac recordando misericordie et obliuiscendo delictorum. Reminiscere miserationum tuarum, Domine, et misericordiarum tuarum que a seculo sunt. Ab initio mundi misericors fuisti, qui nec hominem peccantem sine spe uenie, in corruptionem cadere et a te recedere permisisti. Misericorditer hominem foris formasti, misericorditer intus reformasti: qui me perditum reuocasti, reuocatum misericorditer conserua. Aliud est miseratio, aliud misericordia. Miseratio est misericordie exhibitio, misericordia uero compassio. Delicta iuuentutis mee,  et ignorantias meas ne memineris. Delicta iuuentutis, id est, grauia peccata; quia iuuenes temerarii sunt, et temeritate grauius fit commissum. Et ignorantias meas, id est, leuiora peccata, quia quod ignoranter committimus, minus peccamus; uel, delicta, id est originalia, que in ipso primordio contraxi a parentibus; et ignorantias, id est, actualia, que ignoranter commisi, postquam iuuenis factus sum, id est, innouatus a uetustate primi parentis. Et ignorantias meas: hec sunt illa delicta iuuentutis, quia aliquis per fidem innouatus promisit, fideliter implere studet: cauet de futuris, mundatus de preteritis, nisi si qua leuia ex ignorantia committit, a quibus uix est ullus ita perfectus qui sibi cauere queat. Hec delicta ne memineris, id est, ne serues tandem ad penam, sed misericorditer  hic ea delendo obliuiscaris. Et ut ea non serues ad iudicium, memento mei tu: quia ego mei sum oblitus, cum a mandatis tuis recessi. Secundum misericordiam tuam, quam non merui, non secundum iram quam merui. Et hoc non merito meo, sed propter bonitatem tuam, Domine. Sed nemo hec audiens sibi applaudat in peccatis, securus de uenia propter bonitatem tuam: quia dulcis est Dominus in misericordia, uocando ad penitentiam, donando delicta. Et post misericordiam rectus est, quia reddit unicuique iuxta opera sua. Et propter hoc, scilicet quia rectus est, quia incorruptus, post misericordiam nichil dimittet impunitum. Et hoc est quod dicit, legem dabit, id est, flagella et correctiones, delinquentibus in uia, id est, in mandatis Domini que sunt uia ad  uitam: uel in uia, id est, in Christo qui est uia ad uitam, dabit legem delinquentibus, quia Christus lex est, id est liber et forma bonis imitandi que fecit et docuit, malis uitandi que ipse uitauit et prohibuit. Aliter: Quia rectus est, dabit legem, id est, flagella, delinquentibus in uia, id est in hac uita, ut in eo quod temporaliter punit temporaliter delinquentes, ostendat quod eternaliter puniet eternaliter delinquentes. Temporaliter peccat, qui, si longeua uita daretur, cessaret: eternaliter uero peccat, cui aufertur facultas, non uoluntas. Diriget mansuetos in iudicio: in tali iudicio, id est, in huiusmodi lege diriget mansuetos. Nam immansuetos non diriget, imo disturbabit: tractum ab animalibus,  que si sint mansueta, si deuiauerint, flagellando in uiam reducuntur; sin uero immansueta et indomita, flagellis cesa magis exorbitant et efferantur. Et hoc modo castigando, docebit mites uias suas: nam immites sic remouebit a uiis suis.

Que sint ille uie ostendit: Uniuerse uie Domini misericordia et ueritas. Omnes uie ille per quas ad nos uenit, sunt misericordia et ueritas. Misericordia, per quam sine precedentibus meritis ueniam donat. ueritas, quia post misericordiam uocationis et uenie digne ultimo iudicio merita cuiusque examinat. Primus eius aduentus fuit in misericordia, secundus erit in ueritate, id est, in incorruptione, in quo solum merita requiret: et has uias docebit mites, ut cognoscant misericordiam Dei, non merita sua:  et per hoc non superbiant, sed humilientur, iuxta illud: Quid enim habes quod non accepisti? Si accepisti, quid gloriaris quasi non acceperis?  Et post prerogatam misericordiam attendant iudicium futurum, quo reddet unicuique iuxta opera sua : et ideo studeant facere bona. Non omnibus sunt misericordia et ueritas, sed solum, requirentibus testamentum eius, id est, satagentibus fieri eius hereditas, et requirentibus testimonia eius testamenti, id est, preconia prophetarum diligenter querentibus qui testati sunt illud testamentum. Hieronymus: Ille miseretur, qui requirit testamentum eius Nouum, et testimonia, id est, prophetas et apostolos, quorum testimoniis est Ecclesia congregata. Redit ad illud quod dixit: Memento mei tu  propter bonitatem tuam, Domine: cetera fuerunt interposita. Ideo rogaui, ut mei memor esses non secundum meritum, sed secundum misericordiam, quia propter nomen tuum, Domine, scilicet glorificandum, propitiaberis peccato meo. Et reuera propitiaberis: multum est enim, id est multum mihi uidetur. Quasi dicat: Locum propitiationi tue iam paraui. Augustinus: Eatenus Deus ignoscit, quatenus tu cognoscis; unde Dominus ad Saül: Cum esses paruus in oculis tuis, magnus apparebas in oculis meis; cum autem magnus factus es in oculis tuis, paruus fuisti in oculis meis . Ne quis autem sibi in hoc applauderet, quod dictum est: Propitiaberis peccato meo, multum est enim, dicens: Et mihi propitiabitur, quia meum peccatum multum est, ostendit  quis ille sit cui multum uideatur, scilicet timenti Dominum. Et ideo querit: Quis est homo qui timet Dominum? Quia autem multi sunt qui dicunt se timere Dominum, et non timent timore perpetuo; quia qui dicit se timere Dominum, et mandata eius non custodit, mendax est ; iuxta illud: Beatus uir qui timet Dominum, in mandatis eius uolet nimis ; ideo subiungit certa signa, quibus cognoscitur timens Dominum casto timore. Scilicet, legem statuit ei, id est, stabile propositum non declinans ad dexteram neque ad sinistram in uia quam elegit, id est, iustitia. Hieron.: Legem statuit in uia qua ut ad ea que elegit deflectatur, sicut in Moyse: Hodie statui ante oculos tuos ignem  et aquam, bonum et malum, uitam et mortem, elige uitam et uiues . Et hoc est quod dicit: Ipse proponit et indicat quid sit eligendum. Aliud signum: Anima eius, id est cor eius, in bonis demorabitur: semper insistet bona; declinans a malis; uel in bonis illis que uere bona sunt illa sola desiderabit, scilicet eterna. Et ideo semen eius hereditabit terram, id est, bona opera eius eum excolent, ut fiat hereditas Domini. Hereditabit, id est, faciet heredem, uel per opera iustitie hereditatem accipiet terram uiuentium. Et tertium signum: Firmamentum est Dominus timentibus eum. Timor hominum infirmat, timor Domini confirmat. At ut tandem manifestetur illis; ut non deficiant antequam eum uideant. Et quia ipse est firmamentum timentibus  eum, ideo oculi mei, cordis scilicet, quibus Deus uidetur, semper ad Dominum liberatorem. Et merito, quoniam ipse euellet de laqueo pedes meos, id est, omnes affectiones meas a sollicitudinibus huius seculi eruet, ut anima mea libero gressu ad eum tendere possit, uel, de laqueo, id est, de insidiis diaboli. Et ut euellar, respice in me humiliatum, qui prius despexisti superbum: in me, id est, in auxilium meum. Et miserere mei, id est, fac me perseuerare in illa ereptione. Et opus est ut tu euellas, quia unicus et pauper sum ego. Ordo preposterus: pauper sum, id est, non sufficio mihi ad hoc; et unicus, id est solus: non habeo alios preter te, quorum auxilio uel exemplo nitar. Reuera nequeo me eruere. Quia tribulationes cordis mei multiplicate sunt, supra  modum creuerunt; quia tribulant prospera, tribulant aduersa, tribulant diuerse suggestiones animi seu corporis. Merito multis tribulationibus, cui necesse est multis fulciri ne labatur. Quot et quante sunt infirmitates et passibilitates carnis, in fame et siti, in frigore, statione, sessione et aliis multis? quibus, ne labamur, quotidie fulciri indigemus? In his omnibus cor tribulatur, ne impediant et deuorent. Et ideo erue me, id est libera de necessitatibus meis, id est, da ut mortale hoc induat immortalitatem, et corruptio incorruptelam . Necessitates uocat indigentias et passibilitates, quas necessario patitur dum in hoc corruptibili corpore quasi carcere manet: cui proposita fuit sufficientia et indigentia, mortalitas et immortalitas: declinans ab  immortalitate et sufficientia, necessario incipit in earum contraria. Et ut eruas, inquantum ualeo, promereri satago: uide humilitatem meam, quam tibi exhibere studeo. Et laborem meum, id est, perseuerantiam qua assidue laboro humiliare tibi carnem meam, ut te sessorem recipiam. Castigo enim corpus meum, et in seruitutem redigo . Et dimitte uniuersa delicta mea, scilicet ignorantias meas, quas committo necessitate uie. Nemo enim ita lotus, quin puluerulentos pedes habeat, iter post lauationem faciens: ita nullus aqua baptismatis ita purificatus, quin uel leuioribus peccatis aspergatur in hac uia, id est in hac corruptibili uita. Et ut me eruas de necessitatibus, non solum mea  delicta dimittas, sed etiam respice inimicos meos, ut conuertas eos: sic enim securus tibi seruiam si non sit impugnator. Quoniam multiplicati sunt: qui ideo sunt inimici, quoniam ad multas uanitates sunt detorti a fructu frumenti, uini et olei sui . Et quia multiplicati oderunt me non multis beati querentem, sed uno [a 1Kb] : iniquo odio, quia salutem eorum diligo. Est et iustum odium; ut illud: Perfecto odio oderam illos . Et quia iniquo odio me odiunt, custodi animam meam, scilicet a conformatione eorum, etsi non carnem meam. Et tandem erue me, totum separando ab illis, et ponendo ad dexteram tuam. Non erubescam tandem, scilicet ab exspectatione mea, quoniam speraui in te, scilicet promerendum:  uel in te adiutorem, non alium. Aliter: Erue me a perplexitate huius uite postquam custodieris ab inimicorum conformatione, que perplexitates multe sunt, amicorum persuasio, filiorum delectatio, amor parentum. Erue me in his implicitum et impeditum, ne deuocer: Qui amat patrem et matrem plus quam me non est me dignus . Ideo etiam custodi, quia innocentes et recti adheserunt mihi. Innocentes, a malo declinantes, et recti, id est, bono insistentes, adheserunt mihi imitatione et conformitate, ut per me tibi iungantur: sicut membra capiti per collum iunguntur, ita per predicatores et perfectos minores Christo iunguntur, eos imitando. Ideo mihi adheserunt, quia sustinui te, id est, mandata tua custodiui, uel te remuneratorem cum patientia exspectaui. Et propterea  me erue, ne me deficiente deficiant et isti qui te querunt. Et ut adhereant, o Deus, libera Isrel, id est, desiderantes uidere te: ex omnibus tribulationibus suis, carnalibus et spiritalibus, ne ab his deuocentur. Non rogo ut tollas eos de mundo, sed ut serues eos a malo .



PSALMUS XXu. PSALMUS DAuID.

»Iudica me, Domine, quoniam ego in innocentia mea ingressus sum et in Domino sperans non infirmabor. Proba me, Domine, et tenta me, ure renes meos et cor meum. Quoniam misericordia tua ante oculos meos est, et complacui in ueritate tua. Non sedi cum consilio uanitatis, et cum iniqua gerentibus non introibo. Odiui Ecclesiam malignantium,  et cum impiis non sedebo. Lauabo inter innocentes manus meas, et circumdabo altare tuum, Domine. Ut audiam uocem laudis, et enarrem uniuersa mirabilia tua. Domine, dilexi decorem domus tue, et locum habitationis glorie tue. Ne perdas cum impiis, Deus, animam meam, et cum uiris sanguinum uitam meam. In quorum manibus iniquitates sunt: dextera eorum repleta est muneribus. Ego autem in innocentia mea ingressus sum; redime me et miserere mei. Pes enim meus stetit in directo: in Ecclesiis benedicam te, Domine.«



ENARRATIO.

Psalmus Dauid. Iste psalmus attribuitur Dauid, id est, perfecto cuique pertinenti ad Dauid. Est autem  uox perfecti, orantis et agentis cum Deo suo, ut quemadmodum in hac uita mortaliter ab impiis separatur, ita in futura localiter separetur: uel ut hic temporaliter uratur, secetur, flagelletur, ne tandem cum impiis damnetur.

Iudica me, Domine. Non formido iudicium tuum, imo rogo ut ueniat et separet me a societate impiorum, quam habeo non mente, sed corpore. Difficilis oratio et formidanda maxime, illius rogare iudicium, in cuius conspectu celi uix mundi reperiuntur , si non cetera sequerentur merita unde perfectus uir confidens sibi de merito, subdit: Quoniam ego in innocentia mea ingressus sum, id est, quoniam post innocentiam quam mihi prerogasti per gloriam tuam, sic in ea permansi, ut sperem me in ea habere  aliquod meritum. Ille innocenter uiuit, qui nec sibi obest, nec alteri. Ingressus sum, id est, in hac uita uixi, que quasi quidam ingressus est in futuram. Dico, ingressus sum. Et non infirmabor, id est, perseuerabo in illa innocentia, tamen de me non presumens, sed in Domino sperans, scilicet audeo de me hoc promittere. Et ut non infirmer, tenta me, Domine, id est, duc me in experientiam laborum, et sic proba me, id est probatum me mihi ostende firmum. Multi enim sibi probati uidentur, qui se non cognoscunt, sed in tentatione probantur; ut Petrus, qui sibi satis constans uidebatur, cum diceret: Etiamsi oportuerit me mori tecum, non te negabo . Potest et sic continuari: Ego dixi quod non infirmabor; ne quid tamen occultorum meorum me lateat, ostende me  mihi, scilicet proba me, Domine, et tenta me, id est, fac ut nec delecter in uanis, nec cogitem de terrenis. Et ut tentatus prober: ure renes meos et cor meum. Si quid est in delectationibus carnis mee uel cogitationibus cordis mei quod sit absumendum, adhibe ignem amoris tui, qui illud totum absumat et quasi aurem in fornace probatum me reddat ; amor tuus omnia terrena a delectationibus meis amputet, et omnia uana a cogitationibus; uel, in tentationum estu fac ut delectationes et cogitationes mee non absumantur. Et merito rogo ut uras, ut seces; uel merito rogo ut tentes, ut in certamen ducas: quia scio in hoc esse misericordiam tuam, qua uelut pater flagellas omnem filium quem recipis ; scio mihi hoc esse ad consummationem, non ad consumptionem.  Et hoc est quod dicit, quoniam misericordia tua ante oculos meos est, ante oculos cordis mei. Et ideo complacui mihi in ueritate tua, id est, in mandatis tuis, que uera sunt: uel in fide Christi tui, qui prius mihi displicui in mendacio meo; uel in ueritate tua quam tu me docuisti, scilicet te esse Deum meum, non gulam, non uentrem, non aliquam creaturam. In hac ueritate complacui. Non sedi cum consilio uanitatis, id est, non delectatus sum in ludicris huius seculi, uel in meditatione terrenarum rerum. Et cum iniqua gerentibus non introibo, id est, cum irreligiosis et non timentibus Deum, non ponam absconditam conscientiam meam ideo, quia odiui ecclesiam malignantium, id est, conuentum cogitantium  mala. Et cum impiis, id est, nec Deum nec proximum diligentibus, non sedebo, delectando in eorum impietate: hi sunt heretici. Lauabo autem, id est purificabo, manus meas, id est opera mea, inter innocentes, id est imitando innocentes, et hoc modo ens inter eos, ad similitudinem sacerdotis, qui prius se lauat, et sic ad altare accedit. Et post lauationem manuum circumdabo altare tuum, Domine, id est, fidem tuam quam dedisti mihi, in qua locus est ueri sacrificii, ornabo bonis operibus, ut altare ornatur palliis et aliis ornamentis. uel, circumdabo altare tuum, id est, aram cordis mei ornabo uariis uirtutibus: ubi uota uel uouenda, sunt et soluenda. Ideo ornabo uel fidem meam bonis operibus uel cor meum uirtutibus, ut audiam, scilicet a spiritu in me presidente, uocem  laudis; ut aure cordis audiam, id est, intelligam que sit uox illa que te laudat, scilicet bona uita et bona conuersatio. uel audiam uocem laudis, scilicet ueram et cordi consonam: tunc intelligimus uocem laudis cum ex puro corde uocem procedere intelligimus. Que est illa uox laudis? Hec: et enarrem uniuersa mirabilia tua, interiora et exteriora: quod hominem mirabiliter creas foris, mirabilius autem intus recreas. Maius enim de Saule persecutore discipulum facere quam Lazarum de monumento resuscitare, quidquid boni habeo, tibi attribuam: quidquid mali, mihi. uel intelligam qualiter laudandus sis, et enarrem aliis. Ideo inter innocentes lauabo manus, uel ideo circumdabo altare tuum: quia, o Domine, dilexi decorem domus tue, id est, perfectos qui  sunt ornamentum Ecclesie tue, qui sunt lapides pretiosi. Et locum habitationis glorie tue, id est, illos in quibus inhabitat gloria tua, qui nichil sibi, sed totum misericordie tue attribuunt. Et ideo, quia hic moraliter separatus sum ab impiis, ne perdas cum impiis, Deus, animam meam; quia non fuerunt mecum in generatione prima, non habeam partem cum eis in generatione secunda: cum impiis, id est, cum illis qui ab impietate sua nunquam recedunt. Et cum uiris sanguinum, id est, cum odio habentibus fratrem suum, id est hereticis. Omnis enim qui odit fratrem suum, homicida est , ne perdas uitam meam, id est, ne damnes. Illi merito damnantur, in quorum manibus, id est operibus, iniquitates sunt, id est, qui nunquam operantur nisi iniustitiam. Dextera  eorum, id est, si qua eorum opera uidentur bona, repleta est muneribus. Est enim munus a manu, munus a lingua, munus ab officio. Tales putant pietatem esse questum; nolunt quidquam operari, nisi ad laudem humanam. Ego autem ingressus sum, id est, uixi in innocentia mea prerogata, id est perseueranter in ea egi, non perfunctorie. Et ideo redime me ad conformationem eorum; quandiu enim in hoc tabernaculo sum, implicitus sum eorum perplexionibus, conuersando cum eis. Et tandem miserere mei, id est, a miseria huius uite me eripias, faciendo de mortali immortalem, de passibili impassibilem. Et debes misereri, quia pes meus, id est, tota affectio cordis mei, stetit in directo, id est, perseueranter  egit in mandatis tuis que directa sunt. uel in iustitia, uel in directo, id est in te, quia pes anime mee non est lapsus ad malum, tua misericordia est. Et ideo benedicam te, Domine, in Ecclesiis, id est, augmentabo laudem tuam, subinferendo dilectioni tue dilectionem proximi.



PSALMUS XXuI. IN FINEM PSALMUS DAuID PRIUSQUAM LINIRETUR.

»Dominus illuminatio mea et salus mea, quem timebo? Dominus protector uite mee, a quo trepidabo? Dum appropiant super me nocentes, ut edant carnes meas. Qui tribulant me inimici mei, ipsi infirmati sunt, et ceciderunt. Si consistant aduersum me castra, non timebit cor meum. Si exsurgat aduersum  me prelium, in hoc ego sperabo. Unam petii a Domino, hanc requiram, ut inhabitem in domo Domini omnibus diebus uite mee. Ut uideam uoluptatem Domini, et uisitem templum eius. Quoniam abscondit me in tabernaculo suo in die malorum, protexit me in abscondito tabernaculi sui. In petra exaltauit me, et nunc exaltauit caput meum super inimicos meos. Circumiui et immolaui in tabernaculo eius hostiam uociferationis; cantabo, et psalmum dicam Domino. Exaudi, Domine, uocem meam qua clamaui ad te; miserere mei et exaudi me. Tibi dixit cor meum, exquisiuit te facies mea, faciem tuam, Domine, requiram. Ne auertas faciem tuam a me, ne declines in ira a seruo tuo. Adiutor meus esto, ne derelinquas me, neque despicias me, Deus  salutaris meus. Quoniam pater meus et mater mea dereliquerunt me, Dominus autem assumpsit me. Legem pone mihi, Domine, in uia tua, et dirige me in semita recta propter inimicos meos. Ne tradideris me in animas tribulantium me, quoniam insurrexerunt in me testes iniqui, et mentita est iniquitas sibi. Credo uidere bona Domini in terra uiuentium. Exspecta Dominum, uiriliter age: et confortetur cor tuum et sustine Dominum.«



ENARRATIO.

Psalmus Dauid priusquam liniretur. Tribus uicibus unctus legitur Dauid: prius in domo patris a Samuele misso a Domino post reprobationem Saul ; secundo in Hebron, tertio in Ierusalem, quando constitutus est rex super Isrel  . Et ante hanc ultimam et perfectam unctionem cantauit hunc psalmum Domino. Ungebantur autem prius he due persone, rex et sacerdos: in quibus Christus prefigurabatur uerus Rex et uerus Sacerdos, unctus non corruptibili oleo, sed plena gratia Spiritus sancti: factus immortalis Rex, et assistens Deo Patri uerus Pontifex, semper interpellans pro nobis : cuius corpus, id est Ecclesia, prius nunc ungitur ante baptismum, et post in baptismo, presignans illam tertiam et ueram unctionem, que in capite suo, id est Christo, iam completa est; et tandem in eius membris complebitur, cum mortale hoc induet immortalitatem, et corruptibile incorruptionem : tum  erimus ueri reges, quia tunc spiritus uere reget et dominabitur carni: et ueri sacerdotes, offerentes nos ipsos Deo hostiam uiuam, sanctam, Deo placentem . Est ergo in hoc psalmo uox corporis Christi, laborantis et orantis, priusquam ueniatur ad illam eternam unctionem, que non sacramentis temporaliter premonstratur, et ita agentis cum Deo suo:

Dominus illuminatio mea. Ego mihi tenebre, ego mihi cecitas; sed Dominus illuminauit me per fidem, ut possim eum contemplari hic spe, tandem in re. Hic dedit notitiam, ibi dabit contemplationem sui. Et salus mea. Ego mihi sum infirmitas preter eum, sed ipse est salus mea, nunc interim intus et tandem foris, nunc ex parte, tunc perfecte. Et ideo, quem  timebo? Quis poterit eum mihi auferre? Nullus. Ideo securus sum, quia Dominus protector uite mee, a quo trepidabo? Quasi dicat: intus non timebo ne deuocer, quia Dominus est illuminatio mea. Nec exteriores hostes timebo, quia Dominus est protector uite mee: protegit mortalis mortalem, et est securus; protegit me mortalem Immortalis, a quo trepidabo? Trepidatio, corporis est: nullus locus relictus est trepidationi. Ideo, in carne non trepidabo, quia dum appropinquant super me nocentes, facti superiores me, quantum ad exterius, uel ad hoc ut mihi preualeant, non mihi preualent, non mihi nocent, quia ad hoc appropiant, ut edant carnes meas, id est, ut carnales affectus in me absumant, et me ut aurum probent, et ideo non trepidabo. Qui tribulant me inimici mei, quantum  ad exterius, ipsi infirmati sunt, non ualentes me deuocare. Et ceciderunt, interius damnati cecitate cordis. Si enim prius intus infirmati cecidissent, non tantopere ad tribulandum me operam darent. Et ideo quia ipsi infirmantur, non ego: uel quia Dominus est clypeus meus, si consistant aduersum me castra, non timebit cor meum, id est, si consilia impiorum, uel conspirans contradicentium multitudo  consistant non mecum, sed aduersum me, non timebit cor meum, etiamsi timeat corpus meum: Fidelis Deus, qui non patietur uos tentari supra id quod potestis . Etiam si exsurgat aduersum me prelium, id est grauissima persecutio, in hoc ego sperabo, id est, ipsum prelium erit mihi spes: uel in hoc quod sequitur, potest hic notari  similitudo de aliquo, qui inuaderet terram alicuius: post inuasionem poneret castra, post locata castra inuaderet eum grauissimo prelio. Ille tunc confidens in aliquo potente, nichil de se curaret. Ideo non timebo, et in hoc sperabo, quia illud peto quod mihi auferri non potest. Unam petii a Domino: unam petitionem, non multas; uel, unam rem que semper una est, nunquam uariatur: hanc requiram irremisse: hec est illa una, ut inhabitem in domo Domini omnibus diebus uite mee: ut qui modo sum in luctu et in tabernaculo, tandem inhabitem in domo Domini, id est, celesti beatitudine, in qua est requies et pax uera tanquam in domo. Omnibus diebus uite mee, id est in illa eternitate, que et nocte carebit et morte.  Et non solum inhabitem, sed etiam ut uideam uoluptatem Domini, id est, impleam: uel uideam faciem Domini facie mea, id est presentia. uel, quid Dominus uoluit per hoc quod me illuminauit? et quid in sacramentis ecclesiasticis temporaliter prefigurauit? Et uisitem, id est perpetuo uideam, templum eius, id est, Christum iam unctum perfecta unctione iam immortalem factum, in quo uelut in sacrario inhabitat omnis plenitudo diuinitatis corporaliter . Ego iam factus templum eius, id est, configuratus corpori claritatis eius, iam factus uerum corpus eius. Aliter: Hec est illa una, ut inhabitem in domo Domini omnibus diebus uite mee, id est, ut in tota hac uita nulle tribulationes et nulle aduersitates auferant me de numero illorum qui tenent unitatem et ueritatem  fidei Christi. Et post uideam, id est intelligam, uoluptatem Dei, id est, intersim consiliis Domini, uel uoluptatem, id est, dilectionem Dei. Et uisitem, id est, frequenter uideam: templum eius, id est, locum sanctum, illum quem ipse frequentat. Dictum hoc per similitudinem. Magnum enim uidetur in domo alicuius potentis, interesse consiliis eius. Et reuera, inhabitabo, quia certum pignus inde habeo, quoniam abscondit me in tabernaculo suo, id est, absconditam et inimicis incognitam posuit uitam meam in tabernaculo suo, id est in sacramentis ecclesiasticis, in quibus malitia sua exercetur. In die malorum, id est, in tempore tribulationis: uel in Ecclesia sua, in qua est militia Christiana; abscondit me, id est, tutatus est me, segregando a peccatoribus. Et non  solum abscondit, sed ut bonus imperator protexit me ab impetu inimicorum. uel, in tabernaculo suo abscondit, id est, fecit me corpus Christi, qui est tabernaculum diuinitatis sue. In abscondito tabernaculi sui, id est, in Christo qui huius tabernaculi absconditum est, quia raptus in celum, uel quia occulte in sacramentis ecclesiasticis intelligitur. Hoc modo abscondit nos in Christo, quia naturam nostram secum in celum assumpsit. Et ubi caput, illuc et membra. Iuxta illud Apostoli: Mortui enim estis, et uita uestra abscondita est cum Christo in Deo . Et hec spes magna nobis protectio est contra seuitiam inimicorum. Sicut ipse nobiscum deorsum fuit in humana natura, que nobis abscondita est, ita et nos erimus cum illo sursum. uel protexit me in abscondito  tabernaculi sui, id est, in corde credenti ad iustitiam: adeo me constantem fecit in fide, ut nichil curarem de tormentis. Quod est illud absconditum? Petra. Unde Apostolus: Petra autem erat Christus . In illa petra exaltauit me per spem, quia cum sim membrum corporis eius, ubi ipse est, ibi quandoque ero et ego. Et non solum per spem me exaltauit in petra, sed etiam nunc inter hostes exaltauit caput meum super inimicos meos; ut quanquam illi sint superiores in carne mea, ego tunc illis preualeam in mente mea. uel in petra exaltauit me, id est, in Christo: et hoc modo exaltauit, quia nunc exaltauit caput meum, id est Christum, super inimicos meos factum superiorem omnibus inimicis suis, in  quo et me exaltauit per spem, uel in petra, id est in fide Christi, exaltauit me, dando mihi constantiam predicationis et confessionis. Corde enim creditur ad iustitiam, ore autem confessio fit ad salutem . Circuiui et immolaui. Quasi dicat: Et in his omnibus exsecutus est in me officium boni imperatoris. Ego autem quid feci? Secutus sum officium strenui militis. Circuiui et immolaui in tabernaculo eius hostiam uociferationis, id est, gratia eius in me uacua non fuit . Circuiui, id est, circumspexi me undique ad similitudinem strenue militantium, omnem sollicitudinem subinferens ministro in fide mea uirtutem, in uirtute scientiam, in scientia abstinentiam, in abstinentia patientiam, in patientia pietatem, in pietate fraternitatis dilectionem, in dilectione  fraternitatis caritatem , et quod ista mecum assunt et superent in malo, immolaui hostiam iubilationis, id est, ineffabilis laudis, id est, in toto corde in te glorior, non in me. Aliter: Circuiui mente uniuersas creaturas, celum et terram, et ornatus eorum, et omnia mihi locuta sunt laudem tuam in suo decore et suo ordine: et inueni in his quid tibi immolarem, scilicet hostiam iubilationis, id est, immensam laudem et immensam letitiam cui nulla uerba sufficiant; quia iubilum est ineffabilis laus: uel consideraui fidem orbis terrarum, in qua exaltatum est caput meum super eos qui me persequebantur: et in ipso tabernaculo eius, id est, in Ecclesia toto orbe diffusa, ineffabiliter laudaui Dominum. Et non solum laudaui, sed semper laudabo. Cantaui  corde psalmum Domino, non mihi, totum ad laudem eius. uel, hic iubilaui, et tandem cantabo et psalmum dicam Domino: corde et corpore totus laudabo eum, cum iam immortalis factus, nichil habeo quod ei displiceat. Et ut possim cantare et tibi psallere. Exaudi, Domine, uocem meam qua clamaui, id est, ualidam intentionem meam qua irremisse egi ad te, non aliud, ut me illumines. Miserere etiam mei, dando illam salutem ueram: et sic exaudi me, id est, ostende te exaudisse. Et debes exaudire, quia tibi dixit cor meum, non alii. Hoc est quod dixit: O Domine, facies mea, id est presentia, te exquisiuit, id est, tuam presentiam ex omnibus rebus quesiuit; te solum ex omnibus ad beatitudinem sufficere credidit, et non solum quesiuit, sed faciem tuam, Domine, requiram:  nunquam desistam antequam perueniam. Et ideo ne auertas faciem tuam a me, scilicet in querendo, id est, ne permittas me errare et aliud querere. Neque declines in ira a seruo tuo in inueniendo, ut non aliud inueniam quam te, sicut illi faciunt qui non sunt serui tui; dictum a simili, quia cui dominus terrenus irascitur, auertit ab eo faciem suam. Ne declines in ira, sed potius adiutor meus esto, dando notitiam ueritatis et perseuerantiam. Ne derelinquas me in querendo et inueniendo, da ut et te solum queram, et te inueniam. Et ut non derelinquas me, neque despicias me, quod mortalis immortalem requiro. Deus, tu es salutaris meus, id est, qui solus me saluare potes. Et opus est ut tu non derelinquas,  quoniam pater meus, et mater mea, carnalis, scilicet Adam et Eua, dereliquerunt me, id est, exheredauerunt. Et quia exheredatus eram et proiectus, Dominus autem assumpsit me, id est, assumptum et adoptiuum suum me fecit, assumendo naturam meam. Aliter: Ne despicias me, Deus salutaris meus, quem usque modo merito despiciebas, cum filius essem diaboli et Babylonie, quem pater meus diabolus, et mater mea Babylonia derelicti a me dereliquerunt me. Sicut due sunt generationes, una fidelium, altera infidelium: ita duo patres et due matres, una que generat in confusionem, id est Babylon, que interpretatur confusio: altera que generat ad uitam, id est Ierusalem. uir Babylonis, diabolus: uir Ierusalem, Deus. Dominus autem assumpsit me. Conuersio  ad auditores, ut hortetur ad congratulationem. Potest et sic continuari: Nec miremini si ego tam pie clamabo ad Deum, quia pater meus et mater mea Adam, et Eua exposuerunt me in mortem per inobedientiam, Dominus autem assumpsit me de massa perditorum. Et, o Domine, quia me es dignatus assumptum tuum facere, legem pone mihi, id est, statoriam fac uoluntatem meam ut legem; ne permittas me perfunctorie, et hoc fac in uia tua, id est in Christo tuo, uel in preceptis tuis. Et non solum ponas legem, sed etiam dirige me in semita recta, id est, in arctioribus mandatis tuis: fac me arcta mandata tua custodire; uere cedam a uoluntate mea: et hoc fac propter inimicos meos euadendos, carnales et spirituales scilicet: Ne tradideris me in animas  tribulantium me, id est, ne aberrando permittas me cadere in formationem malorum. Et si tradas me in manus eorum, non tamen tradas in uoluntates eorum. Ideo noli me tradere in animas eorum, quia insurrexerunt in me testes iniqui, non solum aperte inimici, sed etiam tales qui falsa mihi dicunt de me, ut recedam a te, dicentes etiam beatitudinem esse in his perfunctoriis, et non ea esse deserenda. Et mentita est iniquitas, id est, uiri illi iniqui irreligiosi mentiuntur beatitudinem esse querendam hic in terra morientium: sibi, id est, ad suam damnationem, non meam. Ideo non mihi, quia credo uidere bona Domini, non bona huius seculi, scilicet non perfunctoria, sed eterna bona, in terra uiuentium, id est, in Ecclesia illa que omnes habebit immortales, scilicet  in superna ciuitate sancta Ierusalem: exspecta Dominum. Ac si dicat quod ut fiat, exspecta Dominum. Exhortatio ad quemque fidelem, uel ad se potius. Quasi dicat, talia credo me uisurum esse. Sed non coronabitur nisi qui legitime certauerit . Exspecta Dominum, scilicet remunerationem, id est, patienter perseuera in mandatis Domini; noli deficere: et exspectando uiriliter age, id est, noli habere manus dissolutas et genua debilia, sed incessanter operare. Et uiriliter agendo confortetur cor tuum, et sic tribuletur caro tua, quia flagellat pater filium quem recipit . Si moram fecerit, sustine Dominum, id est, pondus preceptorum Domini, uel exspecta eum quia eruet te terra morientium, qui  propter te dignatus est suscipere terram morientium, et mori inter manus morientium.



PSALMUS XXuII. PSALMUS IPSI DAuID.

»Ad te, Domine, clamabo; Deus meus, ne sileas a me: nequando taceas a me, et assimilabor descendentibus in lacum. Exaudi, Domine, uocem orationis mee dum oro ad te, dum extollo manus meas ad templum sanctum tuum. Ne simul tradas me cum peccatoribus, et cum operantibus iniquitatem ne perdas me. Qui loquuntur pacem cum proximo suo, mala autem in cordibus eorum. Da illis secundum opera eorum, et secundum nequitiam adinuentionum ipsorum. Secundum opera manuum eorum tribue illis, redde retributionem  eorum ipsis. Quoniam non intellexerunt opera manuum eius, destrues illos et non edificabis eos. Benedictus Dominus, quoniam exaudiuit uocem deprecationis mee. Dominus adiutor meus et protector meus et in ipso sperauit cor meum, et adiutus sum. Et refloruit caro mea, et ex uoluntate mea confitebor ei. Dominus fortitudo plebis sue et protector saluationum Christi sui est. Saluum fac populum tuum, Domine, et benedic hereditati tue: et rege eos, et extolle illos usque in eternum.«



ENARRATIO.

Psalmus ipsi Dauid. In hoc psalmo uox est capitis, orantis Dominum Patrem uel uerbum sibi personaliter unitum, ut sicut a se non recessit, sed eum in passionem confortauit, et a morte resuscitauit: ita  nec a membris suis recedat, cognitionem sui illi dando et erudiendo, ut non tandem pereant cum ignorantibus Deum, sed in eterna gloria cum Christo capite suo glorificentur.

Ad te, Domine, clamabo: o Domine uerbum, ego Dominicus homo quem suscepisti, ad te scilicet promerendum, non ad aliud, clamabo, id est totam intentionem cordis dirigam ad te liberatorem: non enim ad te clamat, qui aliud a te quam te postulat. Et merito quia tu es Deus meus; sicut es, ita te precipuum mihi facio. Et ideo ne sileas a me, id est, ne separes unitatem uerbi tui ab humilitate mea, sed eum a morte resuscita: dictum per similitudinem, quia ille tacet a quo uerbum recedit. Et non pro me tantum oro, sed etiam nequando, id est, aliquando:  taceas, id est recedas, a me, id est a meis, scilicet a conditione et eruditione meorum: et tunc assimilabor, id est, ualde similes erunt mei, descendentibus in lacum, id est, in profundam cecitatem et ignorantiam, scilicet illi quibus uerbi tui lumen non innotuit; et ideo in maximas huius seculi miserias ceciderunt: dictum ad similitudinem doctorum, qui auditoribus suis quibus irati sunt, silent, et sic eis doctrine uerba subtrahunt. Aliter: Ne sileas a me in passione, ne quando taceas a me in morte. Et si in morte a me tacueris, ero similis descendentibus in lacum: non solum cadentibus in lacum, sed descendentibus in inferiorem lacum, id est, non solum cadentibus in mortem, sed etiam descendentibus a  morte in putredinem et resolutionem, que est inferior lacus miserie. Et ut non sim similis descendentibus in lacum in me uel in membris meis, exaudi, Domine, uocem deprecationis mee: uocem, id est, ualidam et liberam intentionem deprecationis, que fit pro auferendis malis. Exaudi dico, dum oro, scilicet ego qui sum immunis a peccato: et hoc facio ad te, scilicet promerendum. Nec tamen oro, sed dum extollo manus meas, scilicet in cruce extendendo, uel manus, id est, opera mea, extollo, id est magnifico, faciens ea que nemo hominum fecit. Ad templum sanctum tuum, id est, ad salutem eorum, qui credentes futuri sunt, templum sanctum tuum, id est, ut constituam tibi Ecclesiam tuam. Ne sileas a me et ne taceas, scilicet ne simul tradas me cum peccatoribus,  id est, cum latronibus cum quibus penam sustineo, id est, non permittas me cum illis et aliis peccatoribus putrescere in sepulcro. Aliter: Ne simul tradas me, id est, meos in reprobum sensum, a specie inuisibili et eterne incommutabili, ad speciem uisibilem et temporaliter commutabilem simul cum peccatoribus, qui traditi sunt in desideria cordis sui in immunditiam, ut faciant ea que non conueniunt. Noli meos hic ita iudicare et ita excecare, ut illi sunt. Et in futuro cum operantibus iniquitatem ne perdas me, id est, cum his qui timorem Domini postponentes, iustitie Dei non sunt subiecti, ne damnes me damnatione perpetua. Non solum cum illis qui grauius peccant, sed etiam cum his qui loquuntur pacem cum proximo suo, me Christo, qui factus sum eorum  proximus per carnis assumptionem et misericordiam dicentes: Magister, scimus quia uerax es . Mala autem in cordibus eorum. Si licet censum dare Cesari an non?  uel de omnibus inimicis corporis Christi dicit: scilicet, non solum perdas meos cum aliis operariis iniquitatis, sed etiam quod minus est, cum his qui loquuntur pacem, id est, dolum cum proximo suo, cum omni homine proximo per carnis cognationem: ostendit quod nec tales immunes sunt a pena, et minus ponendo, maius etiam non relinquitur. Nullum enim hominum decipere licet. Mala autem in cordibus eorum, id est, deceptiones: quis dolus est, cum aliud agitur, et aliud simulatur? Illis autem da secundum opera eorum. Si de inimicis capitis, id est, Iudeis ita: Quanquam aliis ad  salutem ualeat quod fecerunt, secundum opera tamen ipsorum, id est, secundum intentionem operum da eis. Et non solum secundum opera, sed etiam secundum nequitiam adinuentionum ipsorum, id est, secundum quod nequiter adinuenerunt, etsi ad actum perducere non ualuerunt: similiter et de eis potest accipi qui in membra Christi et mala agunt et peruerse cogitant. Aggratulatio diuine sententie, uel prophetatio. Aliter: Da illis secundum nequitiam adinuentionum ipsorum, id est, secundum quod nequiter excogitant in eos retorqueatur. Fallere alios cogitant exterius, fallantur ipsi interius. Secundum opera manuum eorum tribue illis, apertius dicitur, id est, secundum illa opera que intenderunt manus eorum,  et non secundum hoc quod tu operatus es. Si autem de Iudeis persecutoribus Christi, ita: Secundum illa opera que adeo fuerunt crudelia et nefaria in me ut uere possint propter excellentiam dici opera manuum eorum, id est, propria, tribue illis. Quasi dicat: Qui misericordiam recipere noluerunt, dignum est ut sentiant iudicium, et hoc, non ex crudelitate, sed ex iustitia: mala pro bonis reddiderunt, mala inueniant in premio: redde retributionem eorum ipsis, id est, quia pro ueritate quam audierunt uoluerunt fallaciam retribuere, fallacia ipsorum ipsos fallat. Et merito, quoniam non intellexerunt opera Domini, Patris scilicet qui per Filium salutem mundo operari instituit, non intellexerunt id est, non intelligenter ierunt. Et, non intellexerunt in opera manuum  eius, id est, Christi et predicatorum eius, scilicet miracula que ipse manifeste operatus est, et sui discipuli, que ei testimonium perhibebant de bono. Et ideo merito, destrues illos, id est, eorum facta et consilia, non tamen ad eorum saluationem, et non edificabis eos, destrues uitia eorum, quia tandem auferetur eis facultas mala operandi, et non edificabis in eis uirtutes. In meis autem qui destructi in uitiis edificabuntur in uirtutibus: Benedictus scilicet erit Dominus, id est, augmentatus et multiplicatus, sicut bonus rex in multitudine exercitus sui. Et merito, quoniam scilicet in illis exaudiuit, id est, ualde compleuit uocem, id est, ualidam et liberam intentionem deprecationis mee, id est, facte pro peccatis illorum qui futuri erant mei. Et si palee proiiciantur,  grana tamen seruantur. Hoc modo exaudiuit Dominus, Pater uel Dominus, uerbum, adiutor meus, scilicet humanitatis mee in passione, ne deficerem, et protector meus, in morte, resuscitando. Et ideo in ipso sperauit cor meum, id est, meorum, ut quandoque et ipsi resurrecturos se credant. Et hoc ideo, quia ego caput eorum adiutus sum. Quomodo adiutus exponit, et scilicet hoc modo adiutus sum: Refloruit caro mea, mea in re, meorum in spe, refloruit, id est, ad immortalitatem rediit: que quantum ad massam defloruerat et quasi aruerat in Adam. Et ideo confitebor ei confessionem laudis ex uoluntate mea, id est, ex caritate factus iam immortalis et sine peccato in membris meis, non ex timore pene que uenit ex conscientia peccati, cum  iam non erit duplex uoluntas in meis, nec erit lex carnis repugnans legi mentis, sed totum una uoluntas. Nota quod dixit, refloruit. Floruit enim in Adam caro humana per naturam in immortalitatem, si seruasset obedientiam, refloruit per gratiam et humilitatem, ut fructificaret Deo, que per inobedientiam defloruit, ut sterilis esset. Et merito mei illum laudabunt et glorificabunt, quia Dominus est fortitudo plebis sue, scilicet suam iustitiam destruentium, et Dei iustitiam in se constituentium, nichil boni sibi attribuentium, sed Deo. Et tandem est protector saluationum Christi sui, id est, defendet a mortalitate et corruptione saluatos et redemptos per me, Christum suum. Et, o Domine, quia tu solus adiutor,  tu protector, saluum fac populum tuum, id est, custodi in innocentia populum, quem tu fecisti tuum per gratiam tuam. Et benedic, id est, incrementum uirtutum da hereditati tue, id est, illis quos dedisti mihi in hereditatem: de quibus dixisti: Postula a me, et dabo tibi gentes hereditatem tuam . Et rege eos, id est, dirige in mandatis tuis, et regendo extolle eos, id est, magnifica: crescere fac de uirtute in uirtutem, usque in eternum, id est, usque dum ad eternitatem perueniant.



PSALMUS XXuIII. PSALMUS DAuID IN CONSUMMATIONE TABERNACULI.

»Afferte Domino, filii Dei, afferte Domino filios arietum. Afferte Domino gloriam et honorem, afferte Domino gloriam nomini eius, adorate Dominum  in atrio sancto eius. uox Domini super aquas, Deus maiestatis intonuit, Dominus super aquas multas. uox Domini in uirtute, uox Domini in magnificentia. uox Domini confringentis cedros, et confringet Dominus cedros Libani. Et comminuet eos tanquam uitulum Libani, et dilectus quemadmodum filius unicornium. uox Domini intercidentis flammam ignis, uox Domini concutientis desertum, et commouebit Dominus desertum Cades. uox Domini preparantis ceruos, et reuelabit condensa, et in templo eius omnes dicent gloriam. Dominus diluuium inhabitare facit et sedebit Dominus rex in eternum. Dominus uirtutem populo suo dabit, Dominus benedicet populo suo in pace.«



ENARRATIO.

 Psalmus Dauid consummationis tabernaculi, uel in consummatione tabernaculi. Dauid, postquam reducta est arca a captiuitate Philistinorum et dimissa est in Silo, edificauit tabernaculum in quo hortabatur populum ut offerret sacrificia Deo. Dauid figuram Christi tenet, arca Ecclesie. Sicut Dauid reduxit arcam de captiuitate, ita Christus Ecclesiam de potestate diaboli. Est ergo in hoc psalmo uox Dauid prophete considerantis per spiritum futuram liberationem Ecclesie de potestate diaboli, et hortantis fidelem populum ut consument, id est perficiant tabernaculum, id est Ecclesiam, offerentes se ipsos et eorum imitatores in constructionem huius tabernaculi opportunitate accepta a Christo, quia iam prius computauit sumptus et que necessaria sunt ad perficiendum,  predicando et preparando corda hominum. In hoc quod uox Domini septies repetitur possunt notari septem dona sancti Spiritus, quorum auxilio pectora fidelium preparantur ad construendum hoc edificium. Potest psalmus ordine legi, potest autem commodius ibi incipi ad exponendum, uox Domini super aquas, et usque ad finem duci, ut a fine recurratur ad principium hoc modo:

uox Domini, id est predicatio Filii Dei qui est Rex regum et Dominus dominantium, intonuit super aquas, id est, de nube carnis terribiliter predicauit super populos Iudaicos, scilicet in primis terribiliter predicauit per se et per suos: uelut, Genimina uiperarum, quis uos liberabit a uentura ira? Facite ergo  fructus dignos penitentie . uel, uox Domini Patris super aquas, id est, super Christum in aquis baptismi: Hic est Filius meus dilectus . Cuius Dominus? Deus maiestatis, Deus magne potentie intonuit: Dominus intonuit super aquas multas, quasi dicat, non solum super Iudaicum populum, sed super omnes gentes, iuxta illud: Ite, docete omnes gentes, baptizantes eos in nomine Patris, et Filii, et Spiritus sancti . uox Domini in uirtute, scilicet danda, quia dat uirtutem perficiendi, uel, quia non loquebatur sicut Pharisei, sed sicut potestatem habens .

uox Domini et in se et in suis in magnificentia, id est, in miraculis multis, iuxta illud: Deo cooperante et sermonem confirmante sequentibus signis . Ostendit quomodo in magnificentia. uox Domini, dico confringentis cedros, id est, humiliantis elatos gentium et submittentis iugo fidei, confringendo eorum superbiam per penitentiam. Et non solum cedros gentium, sed etiam humiliantis cedros Libani, id est, elatos de Iudaico populo qui fortiores erant aliis superbis, et magis restiterunt predicationi Christi, armati Scripturis diuinis. Per cedros Libani ideo accipimus superbos Iudeos, quia Libanus est mons in Iudea et interpretatur candidatio, et Iudei candidati erant ad comparationem gentium per illuminationem mandatorum et cognitionem Dei. Quod dicat: Hoc modo confringentis. Et comminuet eos, superbos significatos per cedros, tanquam uitulum Libani, id est, sicut Christum, ut fiant imitatores  humilitatis Christi qui in Libano, id est, populo Iudeorum natus et nutritus fuit, ut immolaretur pro salute mundi, quemadmodum in illo monte uituli nutriebantur destinati ad immolationem. Et hoc modo eos comminuet tanquam uitulum Libani, quia dilectus, id est, quisque fidelis de populo illo, humiliabitur quemadmodum filius unicornium, id est, Christus secundum carnem Filius Iudeorum qui unicornes dicuntur propter unam legem quam habent per quam in superbiam se erigunt, uel spem terrenorum bonorum que sola putant sibi promissa. Aliter: Quasi queratur, fuit ille uitulus imminutus? Reuera, quia dilectus, id est, Filius Dei, cui dictum est: Tu es Filius meus dilectus , erit quemadmodum filius unicornium, id est, quilibet filius Iudeorum,  scilicet mortalis, passibilis. Aliter: Dilectus, id est, Filius Dei comminuetur, non secundum diuinitatem, sed ad eum modum ad quem ipse fuit Filius unicornium, id est, secundum illam naturam quam a Iudeis assumpsit: et ideo in magnificentia, quia uox Domini est intercidentis, id est diuidentis, flammam ignis, id est, furentem persequentium iracundiam, quia alios asciuit caritati sue, alios reliquit in malitia sua; uel diminuentis incendium inferni, subtrahendo ei populum multum et ad se conuertendo. uel, intercidentis flammam, id est, quia auxilium illius inter persecutores suis subuenit, uel intercidentis flammam, id est, flammam cupiditatis et concupiscentiarum, id est, facientis ut non usque ad incendii consummationem  perueniant, iuxta illud: Non ergo regnet peccatum in uestro mortali corpore . Et ideo in magnificentia, quia uox Domini est concutientis desertum, id est, gentes ad finem commouentis in quibus nullus erat sulcus predicationis, uel animam que ante erat deserta a Deo, occupantibus uitiis. Quod dicat et hoc modo concutientis, commouebit Dominus desertum Cades, id est, sancta uerba legis aperiet, que prius deserta erant ab intelligentia, educendo inde salubrem affluentiam doctrine, quemadmodum in desertum Cades quod desertum erat penuria aquarum. De petra bis uirga percussa largissimas produxit aquas, ut inhabitaretur quod prius desertum erat . Cades enim semen legis interpretatur. Nonne cor nostrum ardens erat in nobis, cum  loqueretur in uia et aperiret Scripturas ? Aliter: Commouebit Dominus desertum Cades, id est, illos quos intus consumebat et deuastabat a quiete praua conscientia, que est uelut tinea pannos consumens, commouebit, ut a praua conscientia dando hominibus uirtutem et constantiam bone operationis. Cades enim interpretatur commotio tinee, qua et illam commotionem faciet per predicatores suos. Nam uox, id est, predicatio Domini est uox preparantis seruos, id est, predicatores expeditos ad transilienda huius seculi spineta, id est, sollicitudines et uenenum serpentis antiqui absumentes, et per illos reuelabit, id est, aperiet condensa, id est, opacitatem Scripturarum et obscuritatem sensuum. Et tunc in templo eius omnes dicent gloriam, quia etiam qui  prius contradicentes erant ut heretici conuicti doctrina apostolorum dabunt gloriam Deo, compaginati cum aliis in unitatem fidei. Et non mirum, quia Dominus diluuium inhabitare facit, quod quasi incredibile uisum est, gentes omnibus erroribus fluitantes, per fidem stabilitas, facit ut ipse in eis habitet. uel, non mirum si omnes opera Dei laudabunt, quia Dominus faciet arcam inhabitare diluuium, id est, Ecclesiam suam hunc mundum, ubi ita iactabitur sicut arca in diluuio, et tamen non submergetur. Ut dictum est, uox septies repetita septiformam gratiam sancti Spiritus significat, qua Ecclesia constituitur. Et tamen quanquam essent diluuium, Dominus sedebit in illis in eternum rex, quia reget eos, non permittens ultra fluctuare. Et non mirum quod  diluuium inhabitare facit, quia Dominus scilicet rerum cui omnia obediunt, uirtutem, id est, constantiam, populo suo, fideli scilicet, suo per gratiam Dominus benedicet, id est, incrementum uirtutum dabit populo suo in pace, id est, in obseruantia bone uite. uel, consummabit, id est, perficiet tabernaculum suum, cum ultima destruetur mors , et cum uenerit quod perfectum est : in pace, id est, in eterna requie. Ergo, quia Dominus seruos preparauit ad edificationem huius tabernaculi, Afferte Domino, scilicet uos ipsos quasi lapides uiuos per fidem et operationem in consummationem huius tabernaculi, filii Dei, apostoli in adoptione filiorum recepti. Afferte Domino, id est, ad consummationem  tabernaculi Domini, filios arietum, id est, imitatores uestros: apostoli dicuntur arietes, quia sunt duces gregum, uel utroque cornu inimicos ferientes, id est, testimonio Scripturarum ueteris et Noui Testamenti, uel, Domino, id est, ad honorem Domini. Hoc modo afferte: Afferte Domino gloriam, illi attribuite iustitiam uestram. Et honorem recte uiuendo, ut uidentes opera uestra bona glorificent Patrem uestrum. Afferte Domino gloriam, non uestram, sed nomini eius, id est, ad laudem eius. Et sic, scilicet non uacuis manibus, nec genibus remissis, adorate Dominum, non aliud postulantes nisi ipsum. In atrio sancto eius, id est, in hac temporali Ecclesia, que est atrium domus Domini, id est, celestis beatitudinis, ac similitudine, quia ut  atrium est ante domum, ita hec temporalis Ecclesia precedit illam supernam. Et sicut in atrio dominorum stant ferentes xenia, exspectantes aduentum domini, ita et nos in hac temporali Ecclesia exspectare debemus cum opinione bonorum operum: uel, in atrio sancto eius, id est, in conscientia pura, ad hanc similitudinem quia in atrio solent odorifere herbe plantari, ita et in conscientia uirtutes, uel, in atrio, id est, in fide. Quasi dicat: Ego dico, afferte, adorate, et potestis, quia uox Domini super aquas, si ordine uolumus legere.



PSALMUS XXIX. PSALMUS CANTICI IN DEDICATIONE DOMUS DAuID.

»Exaltabo te, Domine, quoniam suscepisti me, nec delectasti inimicos meos super me. Domine Deus  meus, clamaui ad te, et sanasti me. Domine, eduxisti ab inferno animam meam, saluasti me a descendentibus in lacum. Psallite Domino, sancti eius, et confitemini memorie sanctitatis eius. Quoniam ira in indignatione eius, et uita in uoluntate eius. Ad uesperum demorabitur fletus et ad matutinum letitia. Ego autem dixi in abundantia mea: Non mouebor in eternum. Domine, in uoluntate tua prestitisti decori meo uirtutem. Auertisti faciem tuam a me, et factus sum conturbatus. Ad te, Domine, clamabo, et ad Deum meum deprecabor. Que utilitas in sanguine meo, dum descendo in corruptionem? Nunquid confitebitur tibi puluis, aut annuntiabit ueritatem tuam? Audiuit Dominus, et misertus est mei; Dominus factus est adiutor meus. Conuertisti  planctum meum in gaudium mihi, conscidisti saccum meum et circumdedisti me letitia. Ut cantet tibi gloria mea, et non compungar: Domine Deus meus, in eternum confitebor tibi.«



ENARRATIO.

Psalmus Dauid in dedicatione domus. Hic psalmus continet uocem capitis congratulantis de resurrectione, in se iam completa in re, et in membris per speciem. Unde Apostolus: Suscitauit Dominum a mortuis, et nos suscitabit per uirtutem suam : Constructa est domus Domini, quando in utero uirginis natura nostra assumpta est a uerbo Dei. Dedicata autem est, quando innouata facta est immortalis  et impassibilis. Et hec domus construitur in nobis, cum uerbum fidei accipimus. Dedicatur autem nunc in spe, et tandem in re, cum mortale hoc induet immortalitatem , cum iam nichil aliud in nobis erit nisi laus Dei. Agit ergo in hoc psalmo caput nostrum exsultando cum Domino Deo suo, de sua resurrectione scilicet quod fundamentum huius domus iam dedicatum sit. Ostendit etiam qualiter corpus suum quod est Ecclesia nunc dedicata in spe, tandem etiam ualeat dedicari in re.

Exaltabo te, Domine. Propheta in consideratione huius dedicationis sic introducit caput nostrum loquens, et in se, et in membris suis: Domine, cui me per obedientiam seruum exhibeo, Exaltabo te, id est, notificari et laudari te faciam per me, quia  qui honorificat Filium honorificat et eum qui illum misit . Et merito exaltabo, quoniam suscepisti me. Me caput suscepisti de sepulcro, qui prius suscepisti de uirginis utero. Nec delectasti inimicos meos super me. Non adeo delectasti inimicos meos Iudeos ut essent super me, ut me superarent. Delectasti in morte, sed contriuisti in resurrectione. Hoc modo suscepisti. Domine, eduxisti ab inferno animam meam. Et hoc modo saluasti me, id est, carnem meam a descendentibus in lacum, id est, in corruptionem: non enim computruit in sepulcro caro mea cum aliis. Aliter: Exaltabo te, Domine, exaltabunt te mei libere laudantes in uictoria, tandem absorpta morte. Et merito quoniam suscepisti me, id est meos a morte et a passibilitate, nunc interim  in spe, et tandem in re: uel, suscepisti hic causam meorum contra aduersarios impugnantes. Nec delectasti inimicos meos super me, non enim ualuerunt meos deuorare. Occiderunt corpus, animam autem non potuerunt occidere. Reuera non delectasti, quia Domine Deus meus, quem mei precipuum habent, clamaui ad te, id est, irremisse egerunt mei, et sanasti me, id est, sanabis et dedicabis meos dando immortalitatem, nunc interim in spe et tandem in re, hoc modo sanasti meos. Domine, eduxisti animam meam, id est, meorum, ab inferno, id est, a consummata nequitia, scilicet ut non descenderent in criminale peccatum; quod quasi inferus est anime. Saluasti me, id est, meos: a descendentibus in lacum, id est, a conformatione  illorum qui in fetore uitiorum nimium delectati, iam in desperationem uenerunt, super quos puteus clausit os suum. Habentes itaque tantam spem, scilicet quod corpus uestrum saucium mortalitate, et passibilitate tandem sanabitur in communi dedicatione, Psallite Domino, id est, bene operando laudate Dominum, sancti eius, habentes sanctitatem per gratiam eius, sperantes in uobis quod in Christo creditis. Et confitemini memorie sanctitatis eius, quia memor fuit ut sanctitatem uobis redderet quam amisistis culpa primi parentis, memor quantum ad uos, non quantum ad se. Hoc modo sanctificauit, quoniam uita scilicet uobis est reddita in uoluntate eius, id est, in me qui nunquam recessi  a uoluntate eius. Et ira, id est, pena mortis in indignatione eius: id est, in Adam, qui per inobedientiam factus est indignatio Dei. Sicut enim in Adam omnes moriuntur, ita et in Christo omnes uiuificabuntur . Ad uesperum demorabitur flectus. Quasi dicat: Et illa ira que incepit ad uesperum, recedente ab humano genere in Adam sole iustitie et ueritatis, durabit usque ad uesperum, id est, quandiu durabit hec uita que uesperum potest dici, quia ex quo declinauit sol iustitie et ueritatis ab humano genere, non redit perfecte usque ad communem resurrectionem. In presenti uita fletum habet homo, quando recordatur bonorum que perdidit in Adam. Et ad matutinum, scilicet quando communis uenerit resurrectio, redeunte claritate  illa quam perdidimus in Adam: erit letitia, id est, gaudium immortalitatis et impassibilitatis. Cum enim Christus apparuerit uita uestra, tunc et uos apparebitis cum ipso in gloria . Aliter: Que ira non solum Ade nocebit, sed etiam iste fletus et hec ira demorabitur omni respicienti ad uesperum, id est, ad occasum Ade. Et letitia demorabitur omni respicienti ad matutinum, id est ad Christum qui est matutinum, id est, uerus sol, qui noctem infidelitatis expulit: uel ad similitudinem, ad uesperum demorabitur fletus, uespere Dominus positus est in sepulcro, et fleuerunt illum discipuli, et in matutino tertie diei rediit letitia, resurgente Domino de sepulcro. Et humanum genus post preuaricationem Ade mortale factum uespere positum est in  sepulcro, scilicet recedente ab eo Sole iustitie et ueritatis, et mansit in sepulcro, id est, in immortalitate ille ante legem et sub lege. Tertia die resurrexit, id est, sub gratia, in re, quantum ad caput, id est, Christum; in spe uero, quantum ad eius membra. Potest et sic continuari et dici. Et uita scilicet eterna sola uita sine morte in uoluntate eius. Et tamen quanquam uitam habeatis in spe ad uesperum demorabitur fletus, id est, tota hac presenti uita pena peccati in uobis manebit. Quasi dicat: Et unde ille fletus? Ex culpa. Dixit, Adam creatus et positus in abundantia et plenitudine uirtutum, conditione tamen dixit, id est, cogitauit. In abundantia mea scilicet positus, quam per me habere possum, non mouebor ab ea in eternum, et ex hac presumptione  cecidit ab illa perfectione, factus mortalis et passibilis. Ego autem, scilicet Dominicus homo preuentus in benedictionibus, solus hominum a peccato immunis ueniens in mundum, ut ab hac miseria homines educerem, dixi in mea abundantia, scilicet in plenitudine rationis mee: non mouebor scilicet a uoluntate Domini ullis tentationibus uel passionibus in eternum, et hoc non ex me, sed tu prestitisti uirtutem, id est, constantiam decori meo, id est, immunitati mee uel rationalitati. Et tamen auertisti faciem tuam a me, id est, uideris auertisse, quanquam non ego a te ut Adam. In hoc uideris auertisse, quia factus sum conturbatus in morte, permisisti enim pati me et mori. Aliter: Psallite Domino,  sancti eius, grates reddite Deo, quoniam ira, id est, breuis uindicta, ira enim furor breuis est. In indignatione eius, id est, in culpa uestra qua merito indignatus est Dominus, scilicet temporali morte soluistis delictum: uita autem eterna non ex merito, quia cadere per nos potuimus, sed per nos surgere non potuimus, sed ex uoluntate eius, id est, sola misericordia. Et ideo psallite, quia ad uesperum, id est, usque ad finem huius uite que occasum habet, demorabitur fletus, scilicet mortalitatis et passibilitatis. Et letitia scilicet resurrectionis et immortalitatis, id est, non temporalis, sed ad matutinum, id est, ad lucem illam que nunquam deficiet, cum mortale hoc induet immortalitatem, scilicet in communem resurrectionem cum dedicatur domus, fiet, cum induemur  stola secunda. Quasi dicat: Et ille fletus, non ex iniustitia iudicis, sed ex merito meo. Hic Christus loquitur in persona ueteris hominis: qui enim dignatus est sumere infirmitatem nostram, non dedignatur sumere uocem nostram. Ego autem, Quasi dicat, illam iram promerui, quia dixi, id est, in abundantia mea: non mouebor in eternum, non mouebor ab hac abundantia. Non obediam precepto auctoris, dicentis: In quacunque die comederitis morte moriemini, sed consentiam uoci serpentis suadentis: Eritis sicut dii . Ero Deus, ero immortalis. Sed, o Domine, prestitisti decori meo, id est, mihi decoro uirtutem, id est, constantiam, in uoluntate tua, non in merito meo: quod immortalis fui per te habui; quod ex hoc intellexi, Auertisti  faciem tuam a me, id est, subtraxisti mihi manum tuam, et factus sum conturbatus, id est, mortalis. Et quia factus sum conturbatus ego Adam, quantum ad humanam naturam quam suscepi: in Adam enim omnes moriuntur . Ego immunis a peccato, ad hoc missus ut faciam uoluntatem, ut eos redimam. Ad te, Domine, clamabo, id est, libera et ualida intentione orabo pro me, ut resurgam a morte. Et ad Deum meum deprecabor pro peccatis et mortalitate meorum, scilicet dicens: Que utilitas in sanguine meo, id est, in morte mea, dum descendo in corruptionem? id est, si putrescat caro mea et non resurgat? Quid proderit mors mea, si non sequatur resurrectio mea? Nihil enim nobis mori profuit, nisi redimi profuisset. Nunquid si non resurrexero,  confitebitur tibi puluis, id est, laudabit te gentilis populus redemptus per me? Qui prius fuit puluis, id est, sine imbre uerbi Dei, solutus, agitatus omni uento doctrine et errorum, et non ualens resistere uento elationis. Aut nunquid annuntiabit aliquis scilicet predicator illi pulueri ueritatem tuam que promissa fuit in prophetis complenda per me, si non resurrexero? Nullus. Aliter: Nunquid confitebitur puluis, id est, nunquid confessionem peccatorum tibi faciet mortuus, ut resipiscat? Aut annuntiabit scilicet puluis pulueri, id est, mortuus mortuis ueritatem, id est, saluationem uestram. In inferno nulla est redemptio. uiuis est hoc faciendum. Et ideo resuscita me. Audiuit Dominus, scilicet me sic orantem,  et in hoc apparet quia misertus est mei, id est, meorum. Hoc modo est eorum misertus: resuscitando me. Dominus factus est adiutor meus in passione et in morte. Hoc modo factus est mihi adiutor: O Domine, conuertisti planctum meum in gaudium mihi, id est, tristitiam passionis et mortis in letitiam resurrectionis conuertisti, scilicet conscidisti saccum meum, id est, carnem meam similem carni peccatrici habentem non peccatum, sed in penam peccati lancea perforari permisisti, clauis affigi. Saccus est uestis penitentium facta de pilis caprarum et hedorum, et ponitur pro carne peccatrice, que quasi indumentum est anime. Habuit Christus saccum, sed non habuit opus sacci: de quo dicitur, qui peccatum non fecit . Et circumdedisti  me letitia scilicet resurrectionis, ad hoc ut cantet tibi gloria mea, id est, ut laudet te resurrectio mea, quia in mea laude laudabunt te omnes quibus proderit resurrectio mea. Et amplius non compungar stimulo mortis, iuxta illud: Mors illi ultra non dominabitur . Et ideo, Domine Deus meus, in eternum confitebor tibi, facta dedicatione domus mee, non deerit tibi laus mea. Aliter: Conuertisti planctum meum, id est, meorum, in gaudium mihi resuscitando eos interius nunc interim, id est, dedisti eis stolam primam. Conscidisti saccum meum, id est, carnem peccati destruxisti meis in morte mea, iuxta illud, iehsu Christus mortuus est propter delicta nostra . Et circumdedisti me, id est, meos letitia immortalitatis in spe, scilicet ut in  mea resurrectione sperent se tandem dedicari immortalitate et impassibilitate, cum in communi resurrectione accipient stolam secundam. Ad hoc dedicabuntur, ut cantet tibi gloria mea, id est, ut gloriosa resurrectio meorum laudet te. Et merito te laudabo in illis, quia non compungar, id est, non compungentur ultra conscientia peccati uel timore iudicii. Et ideo, Domine Deus meus, in eternum confitebor tibi in illis confessione laudabili.



PSALMUS XXX. IN FINEM PSALMUS DAuID PRO EXSTASI.

»In te, Domine, speraui, non confundar in eternum: in iustitia tua libera me. Inclina ad me aurem tuam, accelera ut eruas me. Esto mihi in Deum protectorem et in domum refugii, ut saluum  me facias. Quoniam fortitudo mea et refugium meum es tu, et propter nomen tuum deduces me, et enutries me. Educes me de laqueo hoc quem absconderunt mihi, quoniam tu es protector meus. In manus tuas commendo spiritum meum, redemisti me Domine Deus ueritatis. Odisti obseruantes uanitates superuacue. Ego autem in Domino speraui, exsultabo et letabor in misericordia tua. Quoniam respexisti humilitatem meam, saluasti de necessitatibus animam meam. Nec conclusisti me in manibus inimici, statuisti in loco spatioso pedes meos. Miserere mei, Domine, quoniam tribulor; conturbatus est in ira oculus meus, anima mea et uenter meus. Quoniam defecit in dolore  uita mea, et anni mei in gemitibus. Infirmata est in paupertate uirtus mea, et ossa mea conturbata sunt. Super omnes inimicos meos factus sum opprobrium uicinis meis ualde, et timor notis meis. Qui uidebant me, foras fugerunt a me, obliuioni datus sum tanquam mortuus a corde. Factus sum tanquam uas perditum, quoniam audiui uituperationem multorum commorantium in circuitu. In eo dum conuenirent simul aduersum me, accipere animam meam consiliati sunt. Ego autem in te speraui, Domine: dixi, Deus meus es tu, in mamanibus tuis sortes mee. Eripe me de manu inimicorum meorum, et a persequentibus me. Illustra faciem tuam super seruum tuum, saluum me fac in misericordia tua, Domine: non confundar,  quoniam inuocaui te. Erubescant impii et deducantur in infernum, muta fiant labia dolosa. Que loquuntur aduersus iustum iniquitatem in superbia et in abusione. Quam magna multitudo dulcedinis tue, Domine, quam abscondisti timentibus te! Perfecisti eis qui sperant in te, in conspectu filiorum hominum. Abscondes eos in abscondito faciei tue a conturbatione. Proteges eos in tabernaculo tuo a contradictione linguarum. Benedictus Dominus, quoniam mirificauit misericordiam suam mihi in ciuitate munita. Ego autem dixi in excessu mentis mee; Proiectus sum a facie oculorum tuorum. Ideo exaudisti uocem orationis mee, dum clamarem ad te. Diligite Dominum, omnes sancti eius, quoniam ueritatem requiret Dominus, et  retribuet abundanter facientibus superbiam. uiriliter agite, et confortetur cor uestrum, omnes qui speratis in Domino.«



ENARRATIO.

Hic psalmus accipiendus est in finem Dauid, id est, in finalem scilicet Christum, qui finis dicitur consummans, non consumens, in eodem, non in aliud, et attribuitur ipsi Christo, id est, in uoce capitis legendus est psalmus: dico exstasis, id est, excessus mentis. Exstasis Grece dicitur , et interpretatur Latine excessus. Excessus autem in hoc loco, excessus mentis accipitur. Que fit dupliciter: uel cum mens humana erigit se ad diuina, et uocatur intentio ad superna uel reuelatio, ut cum sancti uiri in sola speculatione sunt: quorum unus fuit  beatus Paulus qui carne in terra positus, mente uero ad celestia transuolans, raptus est usque ad tertium celum : qui etiam dicit, siue mente excidimus, Deo, siue sobrii sumus, uobis . Sed uidentes quod in illa alta intelligentia sibi soli uiuunt, caritas Dei cogit illos condescendere infirmitati proximorum, ut et ipsi quandoque cum eis ascendere ualeant ad eorum excelsa imitantes Dei uirtutem et Dei sapientiam, Christum qui cum diues esset in se factus est pauper pro nobis : suscepit humanitatem nostram, ut nos diuinitati sue tribueret esse participes. uel fit mentis excessus ad inferiora, ut dictum est, et uocatur pauor. Humane mentis status est, cum sensu uel opinione  uel ratione discernit: cum autem se erigit ad intellectum qui solius Dei est, excedit se ipsam; uel, cum alienatur et turbatur uel ratio uel sensus pauore inferiorum. Uterque excessus in hoc psalmo non incongrue accipi potest: cum enim in titulo premittitur exstasis, magnum quia et diuinum nos exspectare monet, ut sequentia psalmi extendunt.

Non enim possunt sic cum Deo loqui, nisi illi quorum conuersatio in Ecclesia est. Agit autem hic psalmus de passione Christi et persecutione corporis sui, in quo pauor accipitur, non quantum ad Christum qui etiam si solum homo esset, tamen non est credibile eum timuisse mortem, cum tam certus esset de resurrectione: imo exsultanter ad  passionem iuisse, teste Augustino; sed, quantum ad eius membra. Qui enim dignatus est sumere naturam nostram non dedignatus est in se transferre pauorem nostrum iuxta illud: Tristis est anima mea usque ad mortem . Et Petro: uenio Romam iterum crucifigi. Quid mirum si in passione Dominus non timuit? Multi in corpore suo mortem non timuerunt, imo letanter eam susceperunt, ut beatus Andreas qui cantando ibat ad crucem. Potuit hoc miles, et non potuit imperator. Est autem utilis iste pauor, quia facit nos timere de nostro, sperare autem de Dei dono. Et commendatur nobis in hoc psalmo precipue caritas que facit compagem: compages autem tendit ad unitatem, unitas uero seruat caritatem, caritas ducit  ad clarificationem.


uox capitis transferentis in se uocem membrorum.

In te, Domine, speraui, non in me qui ex me nichil habeo nisi pauorem et infirmitatem. In me deficio, sed in te proficio: ideo non confundar in eternum, quia temporaliter confundar, non enim aliter in te sperarem: Temporaliter confunditur qui preterita peccata respiciens horrescit, horrescens erubescit, erubescens corrigit. Unde Apostolus: Quem ergo fructum habuistis tunc in illis in quibus nunc erubescitis ? Illi in eternum confunduntur qui peccata sua Dei iudicio reseruant. Confusio dicitur peccatorum, quia simul multa conglobantur et ante oculos peccantis ad erubescentiam ponuntur. In te iudicii erit eterna erubescentia, quia infructuosa. ue nobis! Quid nobis  profuit iactantia? Quid diuitiarum superbia? Ecce omnia transierunt . Et, ut sic non confundar, in tua iustitia libera me ab illa confusione, destrue in me meam iustitiam et constitue tuam  quam circa nos ostendisti, reddens bonum pro malo, qua de impio facis pium, de infideli fidelem, de lupo agnum. Et ut liberes, inclina ad me aurem tuam, id est, dispone circa me misericordiam, ad similitudinem, ut medicus egroto. Accelera ut eruas, scilicet me ab illa confusione. Hoc non ideo dicit, ut precibus impetret citius fieri, quia illud immutabile est, sed ad consolationem ostendit cito futuram illam ereptionem, scilicet finita hac temporali uita que, quantum ad  eternitatem, uix aliquid spatii habere uidetur. Quasi dicat: Et scio quia cito erues me de fouea illius confusionis. Interim dum ueniat tempus ereptionis, Esto mihi in Deum protectorem, tu sis clypeus meus contra iacula inimicorum carnalium et spiritualium. Et in domum refugii, id est, esto mihi placatus per misericordiam, ut qui te iratum fugi ad te placatum refugiam. Ita esto in domum refugii, ut saluum me facias, quia infirmus sum, sana me ut ad te possim uenire. Nam si sanus non fuero, non potero ad te fugere. Ideo tu esto protector, quoniam tu es fortitudo mea, nam ego mihi infirmitas, et ideo refugium, quia refugium meum es tu, non potentia, non diuitie, nec quidquam aliud nisi tu. Merito eum protectorem et refugium inuocat, qui in nullo alio confidit. Et tu deduces  me, scilicet de fouea peccati, ut ueniam ad te de uirtute in uirtutem, propter nomen tuum glorificandum in me, non merito meo. Et, ut educas, enutries me, id est, sapientiam tuam infirmitati mee incomprehensibilem ad capacitatem meam inclinabis. Sicut mater eamdem escam cuius sumende puer idoneus non est per carnem traiicit, et lac puero prebet, sic Dominus, sapientiam suam ut lac nobis faceret, carne indutus uenit ad nos, et sic nos edutos de fouea peccati uelut paruulos de utero enutriuit. Educes me etiam de laqueo hoc quem absconderunt mihi. Quia paruulus sum, ne decipiar, liberabis me ab insidiis inimici diaboli et membrorum eius. Duo sunt laquei quibus insidie fiunt fidelibus, terror quo frangat, et error quo alliciat: quos qui euadere  cupit, due sunt porte quas contra claudere debet, timor et cupiditas: timor claudendus est contra terrorem, cupiditas contra errorem. Et hoc, exemplo capitis nostri, qui tentatus a diabolo per ambitionem et delectationem, cum ei dictum est: Hec omnia tibi dabo, si procidens adoraueris me, ianuam cupiditatis clausit, dicens: uade Satanas, . Sequitur, Reliquit eum diabolus paululum . Ideo paululum, quia postea eum per passionem uincere tentauit, ut qui per errorem uincere non potuit uinceret per terrorem. Sed Dominus timoris ianuam contra terrorem passionis clausit, quia pro nobis pati non timuit. Hec omnia, ut dictum est, caput nostrum in uoce membrorum loquitur. Tu educes quoniam tu es protector meus, protegens me ab insidiis  inimicorum deuorare me querentium. Et quia tu es meus protector, in manus tuas commendo spiritum meum. uitam meam tibi commendo, ut in tempore necessitatis et periculi conserues, tractum ab his qui tempore persecutionis rem suam fideli amico commendant, ut tempore certo seruatam reddant. Ideo commendo, quia redemisti me, id est, meos redimes a laqueis inimicorum et tandem ab omni periculo. Ideo dico redemisti, quia certus sum quod redimes, quia, o Domine, tu es Deus ueritatis, nullum fallens in prontissis, promittis enim liberationem sperantibus in te. Et, quia es amator ueritatis, odio habes mendaces. Odisti omnes obseruantes uanitates superuacue, id est, sperantes in nobilitate  temporali, in potentia, in honoribus superuacue, id est, inutiliter, non enim beatitudinem prestare ualent. Ille etiam obseruat uanitates superuacue qui timendo moritur, id est, qui timendo mortem temporalem quam tamen effugere non potest mentitur, et hoc modo mortem differt, non uitat, et fugiendo mortem moritur antequam moriatur. Ego autem qui non obseruo uanitates in Domino speraui, et ideo exsultabo, scilicet corpore, cum mortale hoc induet immortalitatem. Et letabor scilicet mente, Ubi est mors uictoria tua? Ubi est mors stimulus tuus ? Et hoc in misericordia tua, non in merito meo. In hac misericordia saluasti de necessitatibus animam meam. Multe sunt necessitates fragilitatis humane: cor alterius uidere non potest, uult ad  uitam peruenire sine morte et non potest, diligit inimicum sepe et persequitur amicum, uidet quod est bonum et tamen facit malum. A quibus omnibus nullus liberari potest nisi per misericordiam Dei, quia cadere potuimus per nos, sed per nos surgere non possumus. Unde Apostolus: Infelix ego homo, quis me liberabit de corpore mortis huius? Gratia Dei per Dominum nostrum Iesum Christum . Ideo sequitur: Quoniam respexisti humilitatem meam. Qui me superbum in has necessitates coniecisti humiliatum ab his eripuisti. Nec conclusisti me in manus inimici, scilicet ne illaqueatus terrore uel errore in peccatis perseuerando morerer, et sic cum eo uinctus in penas traderer. Ideo non conclusisti, quia statuisti in loco spatioso pedes  meos, id est, affectiones meas in caritate dilatasti, scilicet fecisti ut per dilectionem iustitia mihi esset facilis que sine caritate olim erat difficilis. Huc usque uox Christi in membris suis perfectioribus de se iam securis. Sed quia caritas hic maxime commendatur que compagem facit, et in uno corpore, si infirmatur unum membrum, compatitur illud quod sanum est, perfectiora membra Christi secura, iam de se in pauorem mentis posita, pro infirmis fratribus quos ab unitate et ueritate fidei errare uident sic orant: Miserere mei, Domine, compatienti infirmis fratribus, perfice quod incepisti: sicut me dilatasti, ita et illos dilata qui adhuc infirmi sunt, et ideo in angustiis. Quoniam tribulor, non pro me, sed pro commembris meis, uidens illos astare theatralibus;  quos olim in Ecclesia tua uidi delectare in laudibus tuis, uideo illos fugere laborem, sequi uoluptatem, spernere ueritatem, diligere uanitatem. Ideo tribulor, quia conturbatus est oculus meus, oculus mentis conturbatus est, id est, ratio. Nondum excecatus in ira, id est, breui furore, nondum in odio, quam habeo uidens illos in uanitate permanere, sed timeo ne ira uertatur in odium, et ideo miserere. Anima mea, et uenter meus, id est, interiora mea turbata sunt. Intus absumor, intus estuo, quia irasci licet, clamare non licet: non enim clamando et corripiendo illos proficerem qui incorrigibiles sunt: imo exacerbarem, et ideo interius turbor. Miserere mei, scilicet illos emendando, quoniam  defecit in dolore uita mea. uita que mihi est iucunda in fratrum profectu defecit in dolore, id est, tabescit dolendo de eorum defectu, iuxta illud Apostoli: Tunc uiuimus, si uos statis in Domino , Et anni mei, id est, longeua uita defecit in gemitibus, non in claris uocibus, uidens illos in peruersum ire, qui mihi essent gaudium, si starent in Domino. Unde Apostolus: Gaudium meum et corona mea . Infirmata est in paupertate uirtus mea, in paupertate, id est, inopia cibi, quia subtrahitur mihi refectio illa quam in eis debui habere, quos mihi incorporare uolui: uirtus mea defecit, id est, robur quod ex illo cibo habere debui. Et non solum ego conturbor qui in corpore Christi mediocris sum, sed etiam ossa mea, id est, firmiores in  Ecclesia et perfectiores, conturbata sunt, fratrum iniquitatibus exaggeratio doloris. Et ideo conturbatus sum, quia uicinis meis, id est, iam ad fidem appropinquantibus, factus sum opprobrium: detestantur me et blasphemant super omnes inimicos meos ualde, id est, magis quam paganos uel Iudeos: qui peius uiderunt quosdam de Ecclesia uiuere quam pagani uel Iudei qui aperte sunt inimici Ecclesie. Peior enim est qui intus male uiuit quam qui foris. Qui foris sunt, quasi infructuosa ligna sunt fabro apta, qui intus, sarmenta sunt uite precisa que solus ignis exspectat. Nota quod uir perfectus dicit, factus sum opprobrium. Non enim solis illis imputatur qui praue uiuunt, sed dicitur, uide, quam praue Christiani uiuunt. Et notis meis, id est, iam initiatis sacramentis  fidei factus sum timor. Omnes equaliter timent, nescientes quos imitari debeant, cum illi qui nuper religiosi apparebant, modo tam inordinate se habent. Et non solum uicini, non solum noti, sed etiam qui uidebant me, id est, profecti, cognoscentes secreta mea, intelligentes Scripturas, foras fugerunt a me, id est hereses fecerunt, ab unitate et ueritate fidei exierunt: et illis fugientibus, obliuioni datus sum, id est, amplius curant reminisci, tanquam mortuus, scilicet quilibet, separatus iam a corde eorum factus sum tanquam uas perditum, id est, sicut uas confractum, inutile et nulli usui aptum: uel, sicut illud uas quod est perditum nullus eo utitur ad quod maxime fuit paratum, ita ego ab eis derelictus ad quorum utilitatem institutus  sum inutilis uiuo. Quasi dicat: Ideo, quia pro multis orando in paucis proficio, Quoniam audiui uituperationem multorum, et laudem paucorum, pauci laudantur ex nobis, et multi uituperantur: multorum dico, commorantium in circuitu, id est, amantium hec terrena que uolubilia et transitoria sunt. In eo, scilicet circuitu dum conuenirent simul, dum omnes in hoc consentiunt ut transitoria diligant, contemnant eterna: non solum in eo conuenerunt, sed etiam aduersum me, scilicet accipere animam meam consiliati sunt, id est, laborauerunt ut seducerent alios qui adhuc in Ecclesia sunt. Ego autem in te speraui Domine. Quasi dicat: Sed ego non defeci omnino in dolore illo, quia in hominum peruersitatibus  paucos imitatione dignos attendens, saluare tamen querens, in te speraui. In quo non est omnino quod offendat amantem. In te speraui, id est, omnem fiduciam meam in te posui. Ideo in te speraui, quia offensus consideratione hominum, ac per hoc te attendens, uideo te ultra hominem. Homo proficit, homo deficit: tu semper idem es. Et propterea dixi, scilicet in corde meo. Deus meus es tu, et ideo in te sperandum. Et merito, quia in manibus tuis, id est, in dono gratie tue sortes mee, id est, hereditas mea que mihi ex misericordia tua quasi per sortem uenit, quod aliam portionem non quero nisi te ex gratia tua est; sicut in mittenda sorte non hominum merita, non personarum fit acceptio, sed ille assumitur cui casus dederit, ita in Dei electione potest  esse aliquis ordo, quantum ad eum qui omnia cum consilio facit, sed, quia nos illud ignoramus, eius electionem gratiam merito uocamus. Aliter: quod uestem illam habeo que per sortem, id est, gratiam tuam datur, scilicet caritatem qua Deum diligo et proximum, in manibus tuis est, hoc est, in dono tuo, non in merito meo. Et quia in te speraui, eripe me de manibus inimicorum meorum, id est, ab hominibus iniquis qui sunt manus persequentium, id est, spiritalium inimicorum, et a persequentibus me, id est, diabolo et angelis eius. Non permittas me capi laqueis eorum, uel de manibus eorum scilicet qui per errorem mihi insidiantur. Et a persequentibus, id est, aperte impugnantibus per errorem. Et tandem illustra faciem tuam super seruum tuum,  id est, ostende beneuolentiam tuam in me, dando mihi resurrectionem et immortalitatem, separa grana a paleis, grana assumantur in horreum tuum, saluum me fac in misericordia tua, non in merito meo. Domine, cui uoluntarie me seruum exhibeo, non confundar eterna confusione, ut illi qui te Dominum habere uolunt. Quoniam inuocaui te. Paruum uidetur hoc meritum ad hoc quod optat, sed si bene attendatur, magnum est. Multi uocant Dominum, non propter Dominum, sed propter aliud, si enim ab alio habere possent quod desiderant, non eum orarent, non illi adhererent. Sed illi soli Dominum inuocant qui in hospitium cordis sui Dominum uocant et cor suum omni uitiorum sorde purgant, ut tale hospitium Dominus ingredi non dedignetur.  Erubescant impii qui te non inuocant. Et hoc modo erubescant, deducantur in infernum. Merita eorum deducant eos ex aduerso, ut cum serui tui sint ad dexteram, illi dedantur ad sinistram: hi in uitam eternam, illi in supplicium eternum , uel deducantur hic in infernum, id est, in consummatam nequitiam. Et tandem muta fiant labia dolosa, labia inimicorum Christi et Ecclesie, qui cum uiderint illos quos habuerunt in derisum , in gloria, se autem in miseria, non ultra poterunt contradicere ueritati. Ostendit que sint illa labia dolosa, scilicet que hic loquuntur aduersus iustum iniquitatem. Iudei aduersus Christum, Non habemus regem nisi Cesarem . Et increduli  et heretici aduersus fidelem populum, isti pacem annuntiant, illi bellum inferunt: isti salutem, illi mortem: isti amicitiam, illi odium. In superbia, sequendo que Christus contemnenda monstrauit. Et in abusione, id est, contemptu, quia amatores mundi contemptores sunt fidei. Et Iudei in Christum superbe locuti sunt: Nolumus hunc regnare super nos . Et in abusione, Ne forte ueniant Romani, et tollant nostrum locum et gentem . Quasi dicat: Ideo loquitur aduersus iustum iniquitatem, quia non attendunt quam dulcis est Dominus.

Sed ego qui iam gustaui, dico: Quam magna multitudo dulcedinis tue, Domine. Nec oculus uidit, nec auris audiuit que preparauit Deus diligentibus se . Sed febricitanti palato non ita sapit, nec lippientibus  oculis ita uidetur. Hic non pleniter accipiunt premium, sed in futuro exspectant. In Deo, nichil est quod bonis displiceat, nichil autem quod malis placeat. Quam abscondisti timentibus te, ut soli illi ad eam perueniant: nichil dulcius immortalitate sapientie, sed a timore incipitur, et quandiu timetur, non peruenitur ad eam, sed seruatur ut peruenias. Perfecisti, id est, perfecte ostendisti eis qui sperant in te in conspectu filiorum hominum, id est perfecte credentibus. Qui erubuerit me coram hominibus, erubescam et ego eum coram Patre meo . Hec est illa dulcedo que ab oculis impiorum abscondita est, dabitur autem perfecte illis qui non timent confiteri Dominum in conspectu, id est, presentia filiorum hominum, id est, peccatorum pertinentium  ad uetustatem Ade et Eue, et non ad nouitatem Christi. Abscondes eos ab oculis filiorum hominum in celo, non in paradiso, sed in abscondito faciei tue, id est, in secreto loco presentie tue, quo non est fas ulli impiorum accedere, uilescat tibi quidquid est preter cum, habitet in te, habitabis in eo. Esto domus illius, erit domus tua, absconditam parauit tibi faciem suam uisione sua, presentia sua tuebitur te. A conturbatione hominum, id est, a persecutione peccatorum, et interim dum ad illam dulcedinem tendunt, proteges eos, scilicet a deuotione inimicorum. In tabernaculo tuo, id est, in ecclesiasticis institutis in quibus tibi militant, a contradictione linguarum, ut unitatem et ueritatem fidei teneant, hereses non incurrant, contradicant hereticorum  lingue. Tu, o christiane, ad tabernaculum fuge, regulam tene. Aliter: Abscondes eos in abscondito faciei tue, id est, intus in corde, ubi facies, id est, presentia tua abscondita est, a conturbatione hominum, ut illuc confugientes desuper irrideant, foris conturbantes. Quemadmodum ille qui munitam domum habet, illuc se recipit a facie tempestatis, ita ad conscientiam puram in qua Deus inhabitat, quisque fidelis recurrit et a turbine persecutionum tutus manet, et non solum intus proteges, sed etiam foris. Proteges eos in tabernaculo tuo a contradictione linguarum, foris, id est, in manifesto proteges in tabernaculo tuo, id est, in sacramentis ecclesiasticis a contradictione linguarum, ut tenentes unitatem et ueritatem fidei non timeant prauum  dogma hereticorum. Et in his omnibus beneficiis, uel habentes ergo tantam spem per misericordiam Dei, dicamus: Benedictus Dominus, id est multiplicetur et crescat in suis. Quoniam mirificauit misericordiam suam mihi, id est, magnam et mirabilem mihi ostendit saluationem suam in ciuitate munita alibi circumstante, id est, in catholica Ecclesia, que prius in Iudea tantum parua, nunc munita est populorum frequentia per circulum terre illam priorem ambiente et muniente. Prius fuit Ecclesia in sola Iudea, quia ibi fuit laus Dei, ibi sacramenta, ibi quodammodo accensa sunt quedam ligna, id est, apostoli igne diuini Spiritus, et exierunt et combusserunt omnes syluas per circuitum, id est, gentilitatem undique per circuitum illius prioris ciuitatis,  ad amorem Dei predicando accenderunt, et sic illam priorem ciuitatem ampliauerunt et munierunt; uel in ciuitate munita, id est, Ierusalem in medio mundo posita, ibi mirificauit misericordiam suam, quia ibi natus, ibi passus, ibi ascendit. uel, munitam ciuitatem dicit Ecclesiam catholicam undique per fidem munitam, uel Ierusalem celestem munitam angelorum frequentia. Et ut illa misericordia, id est, redemptio et saluatio mirificaretur, Ego autem dixi in excessu mentis mee: Proiectus sum a facie oculorum tuorum, cogitans me in primo parente transgressorem precepti tui, quem ex magna misericordia similem tibi creaueras, immortalem feceras, in gloria paradisi posueras, quandoque ad maiorem gloriam transferendum. Dixi, id est, cogitaui. Proiectus sum a facie  oculorum tuorum. Tante sunt iniquitates mee originales quod, si respicis merita, non sum dignus quem oculi tui uideant, id est, misericordiam prestes, et hoc cogitaui in excessu mentis mee, id est, in pauore: ideo, scilicet quia humilis me accusaui, quia me recognoui, exaudisti uocem orationis mee, id est, liberam et ualidam intentionem exaudisti misericorditer redimendo. Et hoc fecisti, dum clamarem ad te, non ad aliud. Hoc est quod alibi dicit: Si dicebam, motus est pes meus, ad illud, Ego dixi in excessu mentis mee: Proiectus sum a facie oculorum tuorum. Misericordia tua, Domine, adiuuabit me , ad illud, Ideo exaudisti uocem orationis mee. Et quia Dominus tam misericors est et tam promptus ad ignoscendum, Diligite Dominum, non mundum, id est, in  dilectione eius perseuerate qui prior dilexit uos, qui uos impios dilexit ut faceret iustos, nunc sancti facti, diligite eum. Diligite eum suo merito qui prior uos dilexit absque uestro merito. Ideo nolite a dilectione cessare, quoniam ueritatem requiret Dominus, scilicet ut perseueretis in bonitate et in custodia mandatorum eius. Qui enim dicit se diligere Deum, et mandata eius non custodit, mendax est ; ueritatem requiret ad remunerandum. Et conuerso retribuet abundanter facientibus superbiam, id est, perseuerantibus in peccatis. Abundanter enim peccantes, abundanter patientur tormenta. Et ideo certi de premio, uiriliter agite, nolite deficere in laboribus, et confortetur cor uestrum in spe tante mercedis, etsi caro infirmetur, omnes qui  speratis in Domino, non in seculo, scilicet qui premium laboris uestri speratis a Domino, et non in alia re nisi in ipso Domino.

In uoce capitis exposuimus psalmum sub persona membrorum. Potest autem exponi in uoce et in persona ipsius capitis, hoc modo: In te, Domine, speraui, ego Dominicus homo, o Domine uerbum, in te est spes corporalitatis mee, non speraui in me, ut miser Adam. Et ideo, non confundar in eternum, confusus sum in passione, non confundar in morte, qui dixi, Post tres dies resurgam. Et ut non confundar, in tua iustitia libera me, scilicet a morte, scilicet in humilitate et obedientia per quam iustificas, qui Adam destituisti in sua iustitia. Hoc modo libera: Inclina ad me aurem tuam, ad infirmitatem humanitatis  diuinitatem tuam inclina, ut, cum moriar ex infirmitate carnis, resurgam ex potentia diuinitatis. Accelera ut eruas me, scilicet de fouea mortis, ne differas me resuscitare usque in communem resurrectionem. Esto mihi in Deum protectorem in passione et in domum refugii in morte.

Ideo quoniam tu uerbum, es fortitudo mee humanitatis et refugium. Et quia tu es protector et refugium, deduces me de morte in uitam, uel de contradictione Iudaici populi, et constitues me in caput gentium. Et enutries me, id est ex perfectis perfectum corpus mihi adaptabis, humilitatis mee exemplo illos quasi lacte nutriens, propter nomen tuum scilicet per me clarificandum: hoc modo deduces: Educes me de laqueo hoc, quem absconderunt mihi, id est, de  morte qua me uelut laqueo uinctum in sola Iudea detinere putauerunt, ut munus post me non iret, liberabis. Absconderunt quantum ad me uelut laqueo quantum ad se, non quantum ad me, quoniam tu es protector meus, in manus tuas commendo spiritum meum, in potentiam tuam trado animam meam exeuntem a corpore, ut eam reddas cum postulo, id est, ex diuinitate tua potestatem habeam ponendi animam meam et iterum assumendi eam.

Ideo tibi commendo, quia tu redemisti me, id est, redimes, a morte, Domine Deus ueritatis, qui nunquam fallis in promissis. Tu enim per prophetas resuscitaturum me promisisti et quia Deus ueritatis, odisti obseruantes uanitates superuacue, scilicet Iudeos qui, ne amitterent locum et gentem, inutiliter  me occiderunt . Ego autem in Domino speraui, exsultabo et letabor in misericordia tua, ut supra, hac scilicet, saluasti animam meam, id est, uitam meam, me resuscitando de necessitatibus, id est, de morte et passibilitate. Quoniam respexisti humilitatem meam, id est, assumpsisti mortalitatem meam, uel obedientiam meam respexisti, qui despexisti inobedientiam Ade. Et saluando, Nec conclusisti me in manus inimici, id est, in potestate Iudaici populi, ut per mortem detinerent me in angustiis Iudee. Clausisti me in potestate illorum, quia mortuus suum, sed non conclusisti, quia resurrexi. Fractum est uas unguenti mei, et effusum est unguentum meum, id est, odor notitie mee per totum  mundum: ideo non conclusisti pedes meos, id est, predicatores, in loco spatioso, id est, in tota gentilitate. Accense sunt faces in Iudea que exierunt et totum mundum incenderunt. Miserere mei, Domine. Quasi dicat: Resuscitatus et omni passibilitate ereptus iam non terreor morte, sed miserere mei, perfice in eis quod incepisti in me, quoniam tribulor non in me, sed in meis, id est, crudelitas persecutorum magnum mihi timorem incutit inde, quia conturbatus est oculus meus interior, id est, ratio meorum conturbata est in ira quam promeruit primus parens. Mens meorum, que debuit uir esse et Euam, id est carnem suam, regere, si sub capite suo maneret, recedens a capite suo, id est a Deo, infirmata est. Et anima mea, id est, sensualitas infirmata  est, quia uir Eue, id est ratio, noluit esse sub capite suo, nec Eua, id est, sensualitas, noluit esse sub suo capite, id est, sub dominio rationis, nec ualet eam ratio refrenare, quin extendat manus ad illicita. Et uenter meus, id est, caro meorum conturbata est non ualens concupiscentiis resistere. Et ideo tribulor, quoniam uita mea, longeua uita quam debuit homo habere, si a precepto Domini Dei sui non decederet, defecit in dolore, id est in uerbo illo unde semper est dolendum, Eritis sicut dii . Et anni mei, id est, anni meorum eterni qui futuri erant, defecerunt in gemitibus, id est, in uerbo illo unde semper est ingemiscendum. Infirmata est in paupertate uirtus mea, id est, sensualitas, et caro mea que ante preuaricationem firma erat nunc laborat  indigentia plena: in nullo enim habet sufficientiam. Et ossa mea, id est, ratio et intelligentia conturbata sunt, id est, confusa in cognitione ueri. Pro quibus necessitatibus auferendis ueniens homo Dominus immunis a peccato, factus sum opprobrium uicinis meis, Iudeis qui secundum carnem erant uicini: super omnes inimicos meos, id est, magis me despexerunt quam aliquem gentilium quos canes et immundos uocabant: quasi dicat tanta et tam indigna pati non dignatus sum. Et timor, scilicet factus sum notis meis, id est, discipulis. Nos sperabamus quia ipse esset redempturus Isrel . Qui uidebant me, id est, intelligebant Deum per miracula, foras fugerunt a me, id est, a diuinitate ad humanitatem se conuerterunt, qui  prius Deum putabant solum hominem me crediderunt. Obliuioni datus sum a corde eorum tanquam mortuus, scilicet quilibet tanquam uas perditum, id est, tanquam uas inutile et nulli usui aptum, ideo, quoniam audiui, id est, patienter tuli uituperationem multorum commorantium in circuitu, id est, delectantium in terrenis; ideo me nichil posse putauerunt, quia multa indigna patiens in nullo restiti: uel, commorantium in circuitu, id est, querentium beatitudinem in uanitatibus et nunquam ad medium, id est, ad ueram beatitudinem peruenientium. In eo scilicet circuitu commorantes, id est, amantes ea magis que ad perditionem trahunt quam ea que ad saluationem, dum unanimes essent in damnationem meam, qui ad saluationem  eorum ueneram, accipere animam meam consiliati sunt, id est, non solum me, sed etiam meos persecuti sunt ut perderent. Ego autem in te speraui, Domine: istud et cetera que sequuntur, magis in persona suorum dicit caput, quam in sua.



PSALMUS XXXI. INTELLECTUS DAuID

»Beati quorum remisse sunt iniquitates, et quorum tecta sunt peccata. Beatus uir cui non imputauit Dominus peccatum, nec est in spiritu eius dolus. Quoniam tacui, inueterauerunt ossa mea, dum clamarem tota die. Quoniam die ac nocte grauata est super me manus tua, conuersus sum in erumna mea, dum configitur spina. Delictum meum cognitum tibi feci, et iniustitiam meam  non abscondi. Dixi: Confitebor aduersum me iniustitiam meam Domino, et tu remisisti impietatem peccati mei. Pro hac orabit ad te omnis sanctus in tempore opportuno. uerumtamen in diluuio aquarum multarum, ad eum non approximabunt. Tu es refugium meum a tribulatione que circumdedit me, exsultatio mea a circumdantibus me. Intellectum tibi dabo, et instruam te in uia hac qua gradieris, firmabo super te oculos meos. Nolite fieri sicut equus et mulus, quibus non est intellectus. In camo et freno maxillas eorum constringe, qui non approximant ad te. Multa flagella peccatoris, sperantem autem in Domino misericordia circumdabit. Letamini in Domino et exsultate, iusti, et gloriamini, omnes recti corde.«



 ENARRATIO.

Cum in omnibus psalmus sit intellectus, huic maxime et spiritualiter attribuitur nomen illud, quod commune est, propter dignitatem et excellentiam, ut, cum dicitur Apostolus, intelligitur Paulus; Propheta, Isaias; Urbs, Roma.

Continet enim intellectum cuique fideli maxime necessarium ad saluationem, hunc scilicet, ante fidem non esse iactanda merita, quippe que nulla sunt; accepta fide per gratiam, non esse presumendum de impunitate, nec esse pigrum in bona operatione; et si quid boni fecerit, non sibi, sed totum gratie Dei attribuere. uox Prophete. Quasi dicat: uideo homines uelle esse beatos, sed diuersi diuersa de beatitudine constituunt. Hoc autem catholicum,  hoc uerum.

Beati quorum remisse sunt iniquitates, non illi quorum nulle sunt, quia illi nulli sunt, sed quorum iniquitates, originales scilicet et actuales, remisse sunt. scilicet per gratiam Dei, que prius intense erant etiam sub lege, iuxta illud, Ad perfectum nichil duxit lex , quotquot ante salui facti sunt, ideo salui facti sunt: quia credebant futurum quod modo credimus impletum; iuxta illud, Sancti per fidem uicerunt regna ; et, Abraham credidit Deo, et reputatum est ei ad iustitiam ; et, cum uenisset lex, reuixit peccatum . Hieronymus: Tribus modis remittuntur peccata, per baptismum, per caritatem, per martyrium. Beati quorum  remisse sunt iniquitates per baptismum, et quorum tecta sunt peccata per caritatem, iuxta illud, Charitas operit multitudinem peccatorum . Beatus uir cui non imputauit Dominus peccatum, per martyrium. Nunc sunt remisse in aqua baptismi. Et sunt beati, quorum tecta sunt peccata, actualia scilicet post baptismum commissa. Tecta, dico, non ab infirmo, sed a medico. Tegit infirmus uulnera ad hoc ut morbum augeat: tegit medicus medicaminibus ut sanet. Quorum tecta sunt peccata medicamento penitentie, non ut ea Deus non uideat, sed ut non ita uideat ut puniat. Quod tegitur non uidetur, non imputatur; quod non imputatur non punietur. Si tu tegis peccata tua non confitendo uel defendendo, Deus ea detegit. Si autem tu te humilias, et accusas  et detegis, Deus ea tegit. Subiungit quomodo tecta: Beatus uir, id est, immortalis, uel laudabilis, uel gloriosus cui non imputauit Dominus peccatum, non imputauit ad penam, quia hic deleuit per misericordiam.

Aliter: Quasi dicat, beati sunt illi qui per baptismum salui facti sunt accepta remissione peccatorum per gratiam. Et illi beati qui post baptismum peccauerunt quidem, quia ceciderunt in criminalibus, sed per confessionem et penitentiam emendauerunt. Sed ille est uir beatus et bene uir, quia fortiter fecit et magis beatus quam illi, cui non imputauit Dominus peccatum, id est, qui post remissionem peccatorum sic custodiuit animam suam a peccato immunem, ut nichil committeret tam magnum quod ei Dominus imputet: quia non commisit nisi uenialia, et que  Dominica oratione, uel psalmodia, uel letania, uel eleemosynis leuiter emendare potuit. Ideo non imputauit, quia nec est in spiritu eius dolus. In illius spiritu est dolus qui aliud est et aliud simulat. Intus habet iniustitiam, foris clamat iustitiam: quod notari potest in Phariseo et Publicano. In spiritu Publicani non fuit dolus, quia quod ex se erat non tacuit. Humiliauit, se accusauit, stans a longe, et non audens oculos ad celum leuare, sed percutiens pectus suum, dicebat: Deus propitius esto mihi peccatori . Huic non imputauit Dominus peccatum, quia descendit iustificatus in domum suam ab illo, id est, ad comparationem Pharisei. Phariseus autem tacuit quod clamandum fuit, et clamauit quod tacendum erat: tacuit peccata, clamauit merita, et ideo etiam si iustitiam  aliquam et meritum habuit per superbiam perdidit, sibi attribuens quod a Deo accepit. Quasi dicat: Ille est beatus, in cuius spiritu non est dolus. Quia e conuerso ille non est beatus, in cuius spiritu est dolus, quod mihi experto credendum. Inueterauerunt enim ossa mea dum clamarem tota die, quoniam tacui.

Hoc in persona cuiusque pertinentis ad ueterem hominem, dicit: Quia, per humilitatem nolui pertinere ad nouum hominem, per superbiam in ueteri homine permansi. Hoc maxime potest referri ad Iudaicum populum qui significatur in Phariseo, sicut gentilis in Publicano. Ossa mea, id est, robur meum, scilicet uirtutes et iustitia, inueterauerunt, id est, infirmata sunt, et non potui per me uitiis resistere,  sicut possem, si non in me, sed in Domino confiderem.

Qui in Domino iuuenis esse potui in me senex factus sum. Quoniam tacui, dum clamarem: tacui peccata, clamaui merita; tacui unde proficerem, clamaui unde deficerem; tacui a confessione, clamaui in laude. Tota die, id est, assidue, ut ille Phariseus qui per uanitatem sua benefacta iactabat. Sed tandem conuersus sum ab illo falso clamore ad uerum, scilicet ut non defenderem peccata, sed accusarem, nec iactarem merita, sed damnarem. Et hanc conuersionem feci in erumna mea, attendens in me magnam miseriam, scilicet assiduam tribulationem flagellorum tuorum, uidi iustitiam que mihi facilis uidebatur esse difficilem sine tua gratia. Cognoui multa uitia  me inuadere, nec meis uiribus posse resistere. Et hoc ideo, quoniam grauata est super me manus tua, que humiles subleuat, superbos grauat. Potentia tua multum me superbum depressit, quia peccatum mihi dominari permisit, iustitiam difficilem fecit, que potestas hec omnia subleuaret, si non de me, sed de illo presumere uellem. Die ac nocte, id est assidue.

Conlusit enim Deus omnia sub peccato, ut omnium misereretur . uel die ac nocte, id est, et in prosperis et in aduersis, quia nec in prosperis ab hac miseria sum releuatus, nec in aduersis. uel conuersus sum a laude in accusationem mei. Dum configitur spina, id est, dum frangitur superbia, et inclinor ad humilitatem per legis prohibitionem.  Spina est os quod animalis corpus rigidum tenet; ea fracta, incuruatur. Tunc ego conuersus sum in erumna mea, id est, attendendo miseriam meam, dum configitur spina, id est, dum conscientia mea que prius sibi applaudebat de innocentia putans peccata non esse que erant peccata, dum illa conscientia configitur, id est, pungitur et excitatur spinis prohibitionum tuarum. Antea enim nesciebam hoc peccatum esse quam lex diceret, Non occides, Non mechaberis . uel grauata est super me manus tua dum configitur spina, id est, facta est mihi iustitia difficilis, que prius uidebatur facilis, dum data est lex tua que pupugit conscientiam meam, iuxta illud Apostoli, Ante legem enim peccatum mortuum erat, ego autem uiuebam; cum autem  uenisset lex, peccatum reuixit, ego autem mortuus sum. Nam concupiscentiam nesciebam esse peccatum nisi lex diceret , Non concupisces. uel dum clamarem tota die desiderio temporalium rerum, et non sine causa, quia manus tua, id est, potentia, grauata est super me, id est, grauem uindictam accepit de me pro peccato primi parentis. Die ac nocte, id est assidue. Hoc modo conuersus sum. Delictum meum cognitum tibi feci, qui prius non attendebam uel defendebam: ego ipse damnaui, ego ipse confessus sum delictum, id est, quod non feci quod debui. Et iniustitias meas non abscondi, scilicet quia feci quod non debui: quod enim medicus tegit, sanatur; quod tegit infirmus, nutrit  uulnus. Si non tegis tu perdendo, tegit Deus medendo. Reuera non abscondi, quia dixi, id est, cogitaui, istud scilicet, Confitebor iniustiam meam Domino, confitebor ei peccata mea aduersum me, id est, me accusando. Non imputaui Deo, uel fato, uel fortune, uel constellationi, uel diabolo, ut multi faciunt. Et quia me adeo humiliaui, tu remisisti impietatem peccati mei, id est, defensionem peccati que erat ex superbia. Magna commendatio misericordie Dei. Nondum uox in ore, et iam ad cor auris Dei.

Non enim dicit, confessus sum: est autem dixisse, confessum esse. Pro hac, scilicet impietate, id est, dimissione peccati, dimittenda, uel pro hac uenia peccatorum, orabit ad te omnis sanctus, id est, orabit  te ut ad te perueniat, non propter aliud. Omnis sanctus, id est, omnis qui uult fieri sanctus. Nullus enim sanctificabitur, nisi cui tu dimiseris peccata.

Orabit dico, in tempore opportuno, id est, in tempore gratie, scilicet in tempore incarnationis Christi; quotquot enim sanctificati sunt uel ante aduentum Filii Dei, uel post, per eius fidem salui facti sunt: ante aduentum, credentes futurum quod post aduentum credimus factum. Tempus opportunum est, de quo dicit Apostolus: Ecce nunc tempus acceptabile, ecce nunc dies salutis . Quanquam dixerim in tempore opportuno, uerumtamen in diluuio aquarum multarum ad eum non approximabunt, id est, in multiplicitate uariarum doctrinarum non  accedent ad eius misericordiam, scilicet imputando culpam suam uel constellationi secundum quosdam philosophos, uel fortune secundum alios, et aliis huiusmodi. Qui per compendium ad eum possent uenire, id est, confitendo peccata sua, et se humiliando possent habere placatum, per circuitum eundo accusant. Quasi dicat: illi multitudine excusationem non approximabunt. Ego autem approximabo, quia a quo fugi per superbiam, ad illum refugiam per humilitatem. Tu es refugium meum: ad te uolo confugere, non te accusare, te in corde quasi arcem refugii habere satago, non me, non hominem, non mundum qui perit. A tribulatione que circumdedit me, non demersit, quia contuli copias meas in arcem desuper irridens occupatos curis istius seculi. Et post exsultatio  mea in te erit mihi; et nunc etiam es tu exsultatio, sed in spe. Et quia in re adhuc est tribulatio, erue me a circumdantibus me, scilicet ab aquis multis, uel a tribulationibus carnis, ut per eas non deuocer. Quasi dicat: Dixi, Confitebor, et tu remisisti, hec mihi dicens, Intellectum tibi dabo, illum scilicet, quem dedi in prima creatione, quia cum in honore esses, id est, in dignitate nature rationalis, et non intellexisti ut moribus exornares, uita excoleres, comparatus es iumentis insipientibus, et similis factus es illis , oblitus Dei tui, sine quo stare in illa dignitate non potuisti. Nunc autem quia ad me per humilitatem redis, intellectum dabo tibi ad beatitudinem necessarium, ut scias de nullo esse  presumendum, nisi de sola Dei tui misericordia. Et in illo intellectu instruam te, ut quod bene intelligis, morum honestate compleas, In uia hac qua gradieris, id est, in hac uita in qua non eris piger, sed semper gradiens de uirtute in uirtutem.

uel in honesto proposito quod eliges, firmabo super te oculos meos, id est, nunquam a te recedet misericordia mea, quia semper ad me respiciet humilitas tua, ut ibi, Oculi mei semper ad Dominum, quoniam ipse euellet de laqueo pedes meos . Ergo in tanto honore positi, et habentes tantam spem per misericordiam Dei, intelligenter et rationabiliter uiuere, Nolite fieri sicut equus, qui sine discretione tam portat suum sessorem quam alium. Et mulus tam alterius indifferenter onus sustinet, quam  sui domini. uel nolite esse sine rectore, ne lasciuientes per abrupta cadatis, sicut equus et mulus cum sine rectore sunt, per deuia uadunt: uel nolite de uiribus uestris presumere, qui intellectum habetis, sicut facit equus et mulus quibus non est intellectus.

Sed, o Domine, qui malunt esse equi et muli quam tibi approximare, in camo et freno, id est, in magna refrenatione et magna contritione, maxillas eorum constringe, id est, superbam uocem eorum comprime, discant non iactare merita, sed tibi per humilitatem confiteri peccata. Illorum superbiam deprime, uerba legis tue in ore eorum pone, que eos refrenent a superbia et uago gressu, qui euntes per circuitum, non approximant ad te. Quod si approximare noluerit, multa flagella, id est, multa pena,  erit peccatoris, id est, in peccato perseuerantis. Sperantem autem in Domino, non in meritis suis, non in seculo, misericordia circumdabit, id est, muniet, et hic per flagella, et in futuro per remunerationem. Et ut illius misericordia uos circumdet, letamini in Domino, non in seculo, cuius letitia transitoria est. Letamini mente, et exsultate in corpore, in spe tamen iusti, quia iniusti in seculo exsultant, non in Domino. Et tandem gloriamini perfecta gloria in re omnes recti corde. Nam distorti corde non in Domino gloriantur; cum dicant aut Deum non esse in rebus, sed casu omnia contingere, ut pagani; uel si dicunt Deum esse, dicunt eum iniustum, ut falsi Christiani, cum uident se in labore, et alios Deum non timentes in requie; se pauperes, illos diuites: uel  dicunt eum sola celestia curare, infirma despicere. Recti autem corde sunt, qui suam uoluntatem ad Dei uoluntatem dirigunt; et si eos conturbat humana infirmitas, consolatur eos diuine equitatis iudicium. Et si aliter quam uelint contingat, uoluntatem Dei sue uoluntati preponunt: hi semper in Domino gloriantur.



PSALMUS XXXII. IN FINEM PSALMUS DAuID.

»Exsultate, iusti, in Domino, rectos decet laudatio. Confitemini Domino in cithara, in psalterio decem chordarum psallite illi. Cantate ei canticum nouum, bene psallite ei in uociferatione. Quia rectum est uerbum Domini, et omnia opera eius  in fide. Diligit misericordiam et iudicium, misericordia Domini plena est terra. uerbo Domini celi firmati sunt, et spiritu oris eius omnis uirtus eorum. Congregans sicut in utre aquas maris, ponens in thesauris abyssos. Timeat Dominum omnis terra, ab eo autem commoueantur omnes inhabitantes orbem. Quoniam ipse dixit, et facta sunt; ipse mandauit, et creata sunt. Dominus dissipat consilia gentium, reprobat autem cogitationes populorum, et reprobat consilia principum. Consilium autem Domini in eternum manet, cogitationes cordis eius in generatione et generationem. Beata gens cuius est Dominus Deus eius, populus quem elegit in hereditatem sibi. De celo respexit Dominus, uidit omnes filios hominum. De preparato  habitaculo suo respexit super omnes qui habitant terram. Qui finxit sigillatim corda eorum, qui intelligit omnia opera eorum. Non saluatur rex per multam uirtutem, et gigas non saluabitur in multitudine uirtutis sue. Fallax equus ad salutem, in abundantia autem uirtutis sue non saluabitur. Ecce oculi Domini super metuentes eum, et in eis qui sperant super misericordia eius. Ut eruat a morte animas eorum, et alat eos in fame. Anima nostra sustinet Dominum, quoniam adiutor, et protector noster est. Quia in eo letabitur cor nostrum, et in nomine sancto eius sperauimus. Fiat misericordia tua, Domine, super nos, quemadmodum sperauimus in te.«



 ENARRATIO.

Psalmus iste cum superiori continuatur, et est uox Prophete, hortantis omnes fideles, ut iustificati gratis per gratiam Dei , non amplius exsultent in seculo, cuius gaudium finem habet: sed in Domino, in quo sine fine gaudebunt, et innouati cantent canticum nouum, quod cantatur non uoce, sed noua uita: scilicet nouam humilitatem, uoce animositatis deposita, nouam caritatem, nouam iustitiam, induentes nouum hominem qui secundum Deum creatus est . Dicit itaque:

Exsultate, iusti, in Domino. Quasi dicat: Dixi supra, Exsultate, iusti, iterum dico, exsultate, iusti, non in seculo quod iniustorum est, quorum gloria finem habet; sed exsultate, id est, extra uos saltate,  non in uobis gaudentes, sed in Domino: tantum illi attribuite, in quo eterna est exsultatio. Ideo uos, iusti, exsultate in Domino, in omnibus gratias agite Deo, quia rectos scilicet, et non alios decet collaudatio. Non enim est speciosa laus in ore peccatoris . Peccator in prosperis benedicit Deum, in aduersis uituperat, quia est distortus corde. Recte autem qui Dei uoluntatem sue uoluntati preponunt, et qui sciunt omnia sibi cooperari in bonum, semper Deum laudant, ut Iob, Dominus dedit, Dominus abstulit, sicut Domino placuit, ita factum est, sit nomen Domini benedictum . uos qui iusti estis, qui per gratiam redempti estis, ad nouum hominem pertinentes, exsultate in Domino, id est, in nouitate uite  ambulate , quia rectos decet talis laudatio. Iusti sunt illi, qui ius suum non negant Domino.

Hoc modo exsultate: Confitemini Domino in cithara, id est, mortificate membra uestra, quia cithara de inferiori sonat. Et in psalterio psallite, id est, spiritum roborate, quia psalterium desuper sonat. uel laudate eum in cithara, id est, in inferioribus gratia Dei uobis collatis, per sex opera misericordie Deo gratias agite: esurienti panem porrigite, et nudum uestite. uel in prosperis huius seculi et aduersis Deum benedicite. Et in psalterio, id est, de superiori, psallite, subiungentes dilectioni Dei dilectionem proximi, rapientes alios ad amorem Dei obsecrando, hortando, monendo, rationem reddendo. Quibus tribus modis fit eleemosyna: duobus modis  de superiori, scilicet primum cum nos ipsos impendimus, quod precipuum est; secundum, cum proximum ad caritatem Dei trahimus. Tertium de inferiori, cum in carnalibus proximis ministrando, Deo seruimus. In psalterio decem chordarum psallite illi, id est, decem uerba legatis desuper data, spiritualiter implete, diligendo Deum et diligendo proximum. Cum enim decem sint precepta, tria pertinent ad dilectionem Dei, septem ad dilectionem proximi. Chorda cum sit, primum extenditur, deinde siccatur, et post torquetur. Ita et nos si uolumus fieri tale instrumentum Deo per similitudinem, extendere nos debemus, crucifigentes carnem nostram cum uitiis et concupiscentiis. Siccare nos debemus, id est, a carnalibus desideriis subtrahere;  torqueri etiam debemus, id est, tormenta aliunde illata patienter tolerare, qui duo ex his in nobis sunt, unum extra. Quasi dicat: et hoc facientes, Cantate ei canticum nouum, scilicet deponentes mendacium, simulationem, odium, inuidiam, detractionem et omnem malitiam, que sunt ueteris hominis, quasi modo geniti infantes, rationabiles, sine dolo uirtutes noui hominis induite, qui secundum Deum creatus est in iustitia et sanctitate ueritatis  . uetus canticum est, animositas, superbia, odium. Nouum uero canticum, est, mansuetudo, humilitas, caritas. Et non solum cantate ore, sed bene psallite ei, id est, bene operando laudate eum in uociferatione, id est, omni mentis intentione, uel ineffabiliter. Alibi, in iubilatione. Ideo Dominum laudate,  et ei uiuite: Quia rectum est uerbum Domini: omnis promissio eius uera; nichil promittit, et non reddit. Et omnia opera eius que iubet fieri, sunt in fide, scilicet neminem fallentia. Nulla enim sunt sine retributione: qui misericorditer dignatus est remunerationem promittere, fideliter uult persoluere. Teneamus fidelissimum debitorem, quia habemus misericordissimum promissorem: fideliter exhibebit, si fideliter exigamus. Quia opera eius sunt in fide, et nostra sint in fide. Possumus et sic dicere: Cantate Domino canticum nouum, id est, canticum fidei, quia sine fide impossibile est placere Deo . Sed quia fides sine operibus otiosa est , ideo subdit: Bene psallite ei, id est,  iubilatione uel uociferatione, id est, operando cum magna intentione. In tantum eum laudate, ut uerba laudibus deficiant, quia iubilum est laus Dei uerbis inexplicabilis. Ideo in fide operamini, quia rectum est uerbum Domini, scilicet uerbum fidei: unde propheta: uerbum breuiatum faciet Dominus super terram ; de quo Apostolus: Hoc est uerbum fidei quod predicamus . Illud uerbum rectum est, quia est in operatione; unde sequitur: Et omnia opera eius in fide. Nullus potest bene operari extra fidem, siue hoc, siue illo modo; quod sequitur, sic continuatur. Reuera sunt in fide, quia omnia aut sunt misericordia, aut iudicium: et hoc in fide, quia nunquam sine remuneratione. Diligit misericordiam: ergo et nos diligamus misericordiam.  Que maior potest esse hac Dei misericordia, quod auersos uocat, quod condonat, quod patiens est super peccatores donec conuertantur? Hortatur pigros, consolatur afflictos, docet studiosos, obliuiscitur preterita, promittit futura. Non deserit laborantes et in illo confidentes; donat unde sibi sacrificetur, tribuit unde placetur: uel alia causa quare sit cantandum, quia diligit misericordiam qua uocat, qua iustificat, et iudicium, quo suos flagellat, malos excecat. Diligit et iudicium, quia discernit inter iustum et impium, iustis dans premium, dans iniustis penam. Ita et nos diligamus iudicium, iuste iudicemus. Multi putant se bene agere, cum defendendo causam pauperis, uertunt ius in iniustitiam: quod non est faciendum, quia nec  misericordia debet impedire iudicium, nec iudicium misericordiam. Si uolumus pauperi subuenire, post iudicium misericordiam faciamus, uel postulemus a fonte. Probat quod misericordiam diligat. Misercordia Domini plena est terra, id est, Ecclesia, que est terra Domini et eius hereditas, est plena operariorum misericordie Domini. Ostendit per quos operarios impleuit hanc terram. uerbo Domini celi firmati sunt, id est, doctrina et operatione Filii. Celi, id est, apostoli pluentes doctrinis, tonantes minis, coruscantes miraculis, firmati sunt in fide, spe et caritate. Filius Dei uerbum dicitur, quia interpretatur uobis uoluntatem Dei. Et spiritu oris eius, id est, Spiritu sancto misso de  celis, ab ore eius, id est, Christo, qui est os Patris, quia per illum nobis locutus. Hic ostendit quod Spiritus sanctus a Filio procedit: ab illo spiritu omnis uirtus eorum, scilicet quod sunt tonantes minis, coruscantes miraculis: hic Trinitas notatur. Huc usque ostensio misericordie. Diligit et iudicium, congregans sicut in utre aquas maris, id est, reseruans ibi fluitantes uoluntates amaricantium persecutorum, compescens eas ut non seuiant nisi eo permittente, ut habeat unde filios erudiat et seruos puniat; probet pios, et damnet impios; suos milites coronet, et persequentium rabiem retundat: uel persecutorum seuitiam que olim aperte et passim uagabatur collegit et constrinxit in paucis, ut quamuis habeant uoluntatem, non tamen possint  nisi permissi, sicut aqua in utre non exit, nisi cum uult ille qui in potestate habet utrem. Ponens in thesauris abyssos, non solum alios, sed etiam perditissimos, etiam desperatos in camera sua habet repositos; illi etiam in potestate sua sunt, ut nichil possint nisi permissi, ut habeat unde tribuat donaria militibus suis, unde coronet bonos, damnet malos, suos probet, impios consumat. Ergo timeat Dominum omnis terra, id est, omnes illi qui terram, id est, corpus suum ita excoluerunt, ut tandem immortalem recipiant, illum solum timeant cui omnia obediunt necessitate. Seuit serpens, timeat Dominum; seuit leo, timeat Dominum; seuit tyrannus, timeat Dominum: nichil enim plus hec possunt, nisi quantum ille permiserit. Nec moueatur aliquo  horum, scilicet a suo proposito. Ab eo autem, scilicet Domino, commoueantur omnes inhabitantes orbem, ut quo ille iusserit moueantur, euntes de uirtute in uirtutem, omnes perfecti qui agrum suum orbiculatum fecerunt, omni enormitate amputata, id est, qui carnem suam crucifixerunt cum uitiis et concupiscentiis, et sic inhabitant illum orbem et non inhabitantur; illi timeant Dominum timore casto, et non mundum, qui nichil potest in eos, nisi permissus. Aliter: Et spiritu oris eius, id est, spiritu Christi, omnis uirtus eorum, scilicet apostolorum. Quod sequitur ad istud sic continuatur: Eius dico: qui est congregans, scilicet per illos celos, aquas maris, id est, huius seculi fluctus et persecutiones quasi in utrem, ut in paucis iam seuiat istud seculum,  cum iam per doctrinam apostolorum maior pars conuersa sit ad fidem. Et ne aliquis gloriaretur temeraria exsultatione, dicens: Nihil ergo timendum, quia congregate sunt aque maris, subiungit: Timeat Dominum omnis terra. Exsultet, quia misericordia Domini plena est terra. Timeat autem peccare et ab eo recedere. Dominum solum timeat Ecclesia et non alia, quia alia omnia in eius sunt potestate et nichil possunt nisi eo permittente.

Quoniam ipse dixit, et facta sunt, scilicet creatione prima; uel, ipse dixit, id est, permisit, et facta sunt quecunque fiunt, siue que ipse fecit, siue que fieri permittit, et nichil fit eo non permittente. Et bene in eo quod dicit, facta intelligimus omnia, quia factum est quoddam incertum et confusum, hoc solo certum  quod factum est. Et ideo quod dicit, dixit, minus intelligitur quam quod dicit, mandauit, quia quod mandamus ratum esse uolumus. Ipse mandauit, et creata sunt. Et que separatim post recreata sunt in sanctificationem omnia ex eo sunt, et nichil possunt hec uel illi nisi per eum. Et ideo Dominus dissipat consilia gentium querentium nomen eius delere, sanctos eius morti tradere, et a Deo suo deuocare. Gentes autem non dissipant consilium Domini. Reprobat autem cogitationes populorum, Iudeorum scilicet: Iube ergo custodiri sepulcrum, ne forte ueniant discipuli eius, et furentur eum et dicant plebi, Surrexit a mortuis : populi autem non reprobant consilium Domini. Et reprobat consilia  principum, scilicet Anne et Caiphe, qui dicit: Expedit uobis ut unus moriatur homo pro populo ; uel omnium principum querentium sua, non que sunt Dei. Principes autem non reprobant consilium Dei. Et hoc est quod sequitur: Consilium autem Domini in eternum manet, scilicet ut resurgeret et humanum genus redimeret, scilicet, cogitationes cordis eius a generatione in generationem, quia eius consilium quod fuit dispositionis antique, reparationis noue, felicitatis eterne, permanet et in generatione prima et generatione secunda immutabile. In prima fuit prophetatum, in secunda impletum, uel in generationem temporalem, in generationem eternam. In aliis minus est cogitatio quam consilium. Consilium est cogitata ratio, sed in Deo  idem est: ideo hic indifferenter ponuntur.

Hoc est illud consilium Domini ut gens sua eligat sibi Deum ad beatitudinem, in quo solo est uera beatitudo. Nullus enim beatitudinem ueram habere potest a se inferiori, omnes uolunt esse beati, sed illi soli sunt beati qui supra se beari querunt. Quasi dicat: Reuera consilium Domini in eternum manet quia beata est gens cuius est Dominus uoluntate, Deus eius necessitate que non alium Dominum elegit in hereditatem sibi, id est, populus per gratiam acquisitus. Elegit dico per gratiam, non per meritum, hoc modo, De celo respexit Dominus, id est, de humanitate uerbi per quam se ad infirmitatem nostram diuinitas inclinauit, respexit Dominus, qui prius in Adam despexit, et respiciendo uidit, id est, misericorditer elegit,  omnes filios hominum, id est omnes Iudeos futuros per gratiam suam imitatores patriarcharum et prophetarum. Et non solum de celo respexit, sed etiam de preparato habitaculo suo, id est, de apostolis quos per gratiam suam tales fecit in quibus habitaret, respexit super omnes qui habitant terram, id est, misericordiam suam exhibuit super omnes illos de gentibus qui terram, id est, carnem suam sic colunt, sic spinis et tribulis emundant ut quandoque illam immortalem recipiant tales inhabitant, et non inhabitantur. Qui ut idonei fierent ad electionem finxit singulatim corda eorum, id est, informauit et aptauit corda eorum, dando illis diuersa dona sancti Spiritus. Unde Apostolus: Unusquisque proprium donum habet ex Deo ; uel sigillatim, id est, sigillando et imprimendo  illis imaginem suam. uel, singillatim, id est, singulis sigillum Spiritus imprimens. Et non solum corda finxit, sed intelligit omnia opera eorum. Misericordia Dei magna non dicit, intelligere facit: sed, ipse in illis intelligit iuxta illud, Domino cooperante , uel intelligit, scilicet qua intentione fiant: intelligit, id est, uidet quia omnia sunt nuda et aperta oculis eius; ad hoc uidet ut ea dirigat. Et reuera isti soli beati, isti soli salui qui per gratiam iustificantur, et non ex meritis: nam alii minime. Et hoc ostendit a maiori, quia neque potentes ut reges, neque fortes ut gigantes qui alios saluare non possunt; nam nec seipsos. Non saluatur rex saluatione uera per multam uirtutem. Quasi dicat: saluatur rex,  sed non per pompam suam. Et gigas, id est, robustus non saluabitur in multitudine uirtutis sue. Ideo per hoc non saluantur, quia fallax est equus ad salutem. Equus, id est, dignitas et pompa secularis uidetur promittere beatitudinem, sed non persoluit, si ad regem uolumus istud conferre. Si autem ad gigantem, hoc modo: Fallax equus, id est, humanum corpus quod est sine intellectu ut equus, et quod sine sessore, id est, animi regimine, per abrupta fertur. Fallax est ad salutem, quia impedimentum est anime. Aliter, in bonam partem: Non saluatur rex per multam uirtutem. Etiam ille qui carnalibus concupiscentiis resistit, uel diabolum et angelos eius impugnat, si de se presumit, non saluatur: quia fallax est equus, id est, homo ad salutem, non habeat Deum  sessorem suum: quia neque uolentis neque currentis, sed miserentis est Dei . Iob de Deo dixit: Balteum regum dissoluit, et renes eorum fune precingit . Hoc dictum est de illis qui regunt illicitos motus bene, et presumunt de se: illorum balteum dissoluit, id est, permittit eos cadere, ut Petrus qui negauit, Thomas qui dixit, Omnes cum eo moriamur , primus se in pedes coniecit. Ioannes, qui supra pectus in cena recubuit , relicta sindone nudus aufugit : et hoc ad utilitatem illorum, quia postea precinget renes eorum constantia. Saluatur rex, saluatur et gigas. In multitudine autem sue uirtutis non saluabitur. In quo ergo salus? Ecce quasi in euidenti est, Oculi Domini, id est, respectus misericordie Domini super  timentes eum, ut euellat de laqueo pedes eorum, ne ad eum respicientes in foueam cadant uel laqueum. Et in eis qui sperant super misericordia eius, id est, qui sic eum timent ut in alio non sperent, uel qui sperant in eius remuneratione. Timor enim sine spe, desperatio est: spes autem sine timore, presumptio. Ad hoc sunt oculi Domini super iustos, ut tandem eruat a morte eterna animas eorum, et interim alat eos in fame, id est, in tempore famis: quia facit in hoc tempore esurire iustitiam, et illa refici. Unde quia reficit in tempore famis et tandem in diebus plenitudinis saturabit, anima nostra sustinet Dominum, quem habet misericordissimum promissorem, exspectat fidelissimum debitorem, si moram seram fecerit, sustinet pondus preceptorum eius. Et merito,  quoniam adiutor in perficiendo in bonis, et protector noster est, scilicet in malis, ne deficiamus.

Et ideo merito illum sustinet, illum exspectat: quia in eo letabitur cor nostrum, etsi tribuletur caro nostra. Et in nomine sancto eius sperauimus, non in nostro, ut Adam qui uoluit sibi esse Deus: sperauimus hoc nomine quod est Deus, quia timor, et nos eum timentes, sperauimus in sancto qui sanctos facit, uel in nomine hoc, scilicet Deum, exhibentes ei dignum seruitium, et nos humiliantes, sperauimus. Et ut letemur, fiat misericordia tua, id est, remuneratio tua, Domine, super nos. Ad illum modum ad quem in te sperauimus, qui multum sperat multa illi remunerantur, unicuique pro modo suo.



PSALMUS XXXIII. PSALMUS DAuID CUM MUTAuIT uULTUM SUUM CORAM ABIMELECH, ET DIMISIT EUM, ET ABIIT.


»Benedicam Dominum in omni tempore: semper laus eius in ore meo. In Domino laudabitur anima mea; audiant mansueti et letentur. Magnificate Dominum mecum, et exaltemus nomen eius in idipsum. Exquisiui Dominum, et exaudiuit me, et ex omnibus tribulationibus meis eripuit me. Accedite ad eum et illuminamini, et facies uestre non confundentur. Iste pauper clamauit, et Dominus exaudiuit eum, et de omnibus tribulationibus eius saluauit eum. Immittet angelus Domini in circuitu timentium eum, et eripiet eos. Gustate et uidete quoniam suauis est Dominus: beatus uir qui sperat  in eo. Timete Dominum, omnes sancti eius, quoniam non est inopia timentibus eum. Diuites eguerunt, et esurierunt: inquirentes autem Dominum non minuentur omni bono. uenite, filii, audite me: timorem Domini docebo uos. Quis est homo qui uult uitam, diligit dies uidere bonos? Prohibe linguam tuam a malo, et labia tua ne loquantur dolum. Diuerte a malo, et fac bonum; inquire pacem, et persequere eam. Oculi Domini super iustos, et aures eius in preces eorum. uultus autem Domini super facientes mala, ut perdat de terra memoriam eorum. Clamauerunt iusti, et Dominus exaudiuit eos, et ex omnibus tribulationibus eorum liberauit eos. Iuxta est Dominus his qui tribulato sunt corde, et humiles spiritu saluabit.  Multe tribulationes iustorum, et de his omnibus liberabit eos Dominus. Custodit Dominus omnia ossa eorum, unum ex his non conteretur. Mors peccatorum pessima: et qui oderunt iustum, delinquent. Redimet Dominus animas seruorum suorum, et non delinquent omnes qui sperant in eo.«



ENARRATIO.

Psalmus Dauid, cum immutauit uultum suum coram Abimelech, et dimisit eum, et abiit. Legitur in libro Regum , quomodo Dauid interfecit Goliath Philisteum, et pro hoc negotio uenit in gratiam Saul regis Isrel, ut etiam daret ei filiam suam Michol, et conuiua regis esset; sed postea cum in choro canentium audiuit Saul prelationem Dauid, Saul  percussit mille, et Dauid decem millia, in millibus suis indignatus rex, uoluit interficere Dauid: fugiens autem Dauid a facie Saul, uenit in terram Philisthinorum ad Geth ciuitatem Achis. Cumque hoc nuntiatum foret Achis, misit legatos qui Dauid apprehenderent, et ad eum ducerent ut interficeretur. Sed misericordia Dei preueniente, cecidit Spiritus sanctus super eum, et mutauit uultum suum, simulans se arreptitium. Decorus enim erat aspectu, et affectabat se, et tympanizabat ad portam ciuitatis, et ferebatur manibus suis, et procedebat ad ostium porte, et saliua decurrebat per barbam eius; et cum eum uidisset Achis, putans cum insanire, dixit? Cur adduxistis mihi hominem furibundum? Nunquid desidero arreptitium? Non curauit  de eo. Et dimisit Dauid, et abiit. Cum autem historia narret uultus mutationem factum coram Achis, titulus autem habeat coram Abimelech, potest dici quod Achis proprium nomen illius regis esset, Abimelech autem commune omnium regem Philisthinorum, ut Pharao Aegyptiorum, Cesar Romanorum, uel mutatio nominum trahit nos ad mysterium. In Dauid intelligimus Christum, in Goliath diabolum, quem superbum Christus humilis deuicit, sicut Dauid paruus magnum Goliath iactantem suas uires, et ostentantem Isrelitis arma sua. Abimelech interpretatur patris mei regnum. Regnum Dauid, patris Christi secundum carnem, fuit populus Iudaicus: et coram Iudaico populo mutauit Christus uultum suum, quando sacrificium illud quod erat in  populo illo secundum ordinem, Aaron transtulit in corpus et sanguinem suum secundum ordinem Melchisedech, qui in figura huius sacrificii obtulit Deo panem et uinum : et hec mutatio facta est, quando in cena illa qua tradebatur, accepit panem et benedixit, et fregit, et dedit discipulis suis, dicens: Hoc est corpus meum. Similiter et uinum accipit , et sanctificando mutauit in sanguinem suum. Et cum hoc faceret, quodam modo ferebatur in manibus suis, quod in specie, panis magis corpus suum accipi uoluit, quam alia: quia uinum corpus dementat, ita et imitatio passionis Christi sanctos martyres adeo inebriauit, ut ab humana mente omnino in diuinam transferret, et terrena penitus obliuisci  faceret. Et in hac traditione corporis et sanguinis sui, commendauit nobis humilitatem suam qui, cum diues esset, factus est pauper pro nobis : et Rex angelorum factus est homo, ut panem angelorum manducaret homo. Tanta enim erat humana superbia ut nec patriarcham, nec prophetam, nec alium aliquem hominem imitari dignaretur. Ut ergo hec superbia se humiliaret, factus est Deus homo, ut homo fieret Deus. Immortalis formam mortalem induit, ut mortalis assumeret immortalem: descendit ille, ut nos ascenderemus. In hac autem mutatione uultus, id est sacrificii, in quo uoluntas Dei quodam modo ostendebatur, quia per hec temporalia instituta uoluit ostendere uera, et eterna, affectabat se. Que maior affectio, quam quod  Deus immortalis per multa indigna et multa probra subiret mortem temporalem, ut humanum genus a morte eterna eriperet? Tympanizabat ad portam ciuitatis, quia corpus suum in cruce affixum clauis extendit, ut corda hominum que peruia erant diabolo clauderet inimico, et aperiret Deo. Et procidebat ad ostium porte, id est, humiliabat se usque ad initium fidei nostre, que fides introitus est in Ecclesiam. Saliue autem in barbam defluebant, que saliue puerorum sunt, quia uerba Domini quibus corporis sui et sanguinis commendatio fiebat, infantilia Iudeis uidebantur, in quibus uerbis Diuinitas per humanitatem latebat, quia in barba fortitudo notatur: cum enim diceret: Nisi manducauerit quis  carnem filii hominis, et biberit eius sanguinem, non habebit uitam : multi audientes et ignorantes opus diuinitatis in his latere, abierunt retrorsum, etiam ex discipulis, dicentes: Durus est hic sermo, et quis poterit eum audire ? Putabant enim ut carnem suam, quam uidebant, eis uellet dare ad manducandum. Et conuersus Dominus ad discipulos suos undecim, dixit: Nunquid et uos uultis abire? Respondit Petrus pro omnibus: Domine, ad quem ibimus? uerba uite habes . Spiritus est qui uiuificat, caro autem infirma est . In his qui retrorsum abierunt, non intelligentes commutationem huius sacrificii, intelligitur Achis, qui interpretatur quid est hoc? et significat ignorantiam, apud quos cum a Phariseis et summis sacerdotibus  et scribis ad mortem quereretur, in porta ciuitatis manentibus tympanizabat, id est, apostolis in fide iam positis que est introitus ad Ierusalem celestem, sonum dulcem de tympano protulit, doctrinam scilicet carnis sue mortificande. Et quia ille populus incredulus commendationem ueri sacrificii intelligere noluit, et exemplum humilitatis Christi non recepit, dimisit eum Christus et abiit, id est, transtulit ad gentes, ut per hoc saluarentur. Et est uox Christi in hoc psalmo, commendantis nouum sacrificium corporis et sanguinis sui: et proponentis in se exemplum humilitatis humano generi, qui, cum in forma Dei esset, exinaniuit semetipsum formam serui suscipiens .

Benedicam Dominum in omni tempore. Ego, qui  hactenus benedixi Dominum ad horam per legalia sacrificia secundum ordinem Aaron in populo Isrelitico, nunc benedicam nouo sacrificio secundum ordinem Melchisedech, qui et tempore et dignitate prior fuit, cui Abram decimas dedit, in quo Aaron decimatus fuit. Et hoc faciam in populo Christiano, sumendo corpus et sanguinem meum, id est, imitando humilitatem meam, non ad horam, sed omni tempore, quia hoc sacrificium non est ad tempus institutum. Scilicet semper laus eius, scilicet erit, in ore meo, id est, et in prosperis et in aduersis. Superbi huius seculi prosperitate elati in prosperis benedicunt, in aduersis maledicunt ore corporis et ore cordis. Dominus dedit, Dominus abstulit . Hoc modo benedicam: In Domino laudabitur anima  mea: uita mea per se uituperabilis laudabitur, id est laudabilis erit, in Domino, id est, in misericordia et in donis Domini: nichil mihi attribuam. Audiant, scilicet hanc humilitatem meam, mansueti, humiles audiant et imitentur, id est, discant animam suam in Domino laudare, et non in se, non in seculo, et letentur uera letitia. Ideo mansueti audiant hoc sacrificium immutatum et intelligant, quia superbi audire noluerunt, qui dixerunt: Durus est hic sermo , et letentur in exemplum mei, non contristentur ut illi qui dixerunt: et quis poterit eum audire?  Et quia in hac letitia non est locus inuidie, et omne bonum in commune collatum pulchrius enitescit, nolo solus habere, nolo solus accedere,  ut amatores seculi ad hoc quod diligunt, sed quotquot possum, uolo mecum trahere ad amorem Dei, obsecrando, admonendo, orando, rationem reddendo. O uos, mansueti, magnificate Dominum mecum, bene operando: humiliamini sub potenti manu Dei, ut uos exaltet  mecum: ut sicut ego uiuo propter Patrem, ita et uos propter eum. Et exaltemus nomen eius in idipsum. In nobis magnum faciamus eum recte uiuendo, et alios ad amorem illius trahendo, scilicet exsultatione tendente in idipsum, id est in Deum, scilicet in omnibus eius misericordiam commendantes, uel in inuicem aliter alterius onera portando, et sic legem Christi implendo ; et in hoc me habete exemplum, quia Christus: exquisiui Dominum: ex omnibus illis gloriam  quesiui, illum solum amaui. Et quia illum solum quesiui, exaudiuit me, scilicet hac exaudiditione. Et ex omnibus tribulationibus meis eripuit me, tam exterioribus quam interioribus. Ergo, meo exemplo, accedite ad eum animo, non loco, non eo modo quo illi accesserunt qui me crucifixerunt: sed sumendo corpus et sanguinem Christi, et imitando eius humilitatem. Et hoc modo accedendo illuminamini a tenebris ignorantie, ut non sitis Achis, scientes quid sit sacrificium illud, et quid notet et propter quid sit iuxta illud Apostoli: Surge, qui dormis, et exsurge a mortuis, et illuminabit te Christus , qui est lux uera: ipse enim est nobis liber et exemplar uite. Et post eius illuminationem facies uestre non erubescent. Interiores scilicet conscientie  iam mundate, uel exteriores, non confundentur ante uerum iudicem, neque hic erubescent de paupertate et ignominia. Quasi dicat: Et ut facies uestre non confundantur, imitamini humilitatem meam, qui cum diues essem, factus sum pauper pro uobis ; ita et uos nolite gloriam uestram querere, sed Dei. Iste pauper, id est, ego humilis, non presumens nisi de sola Dei misericordia, clamauit, id est, omni intentione ad Deum se erexit. et non fuit confusus, quia Dominus exaudiuit eum, ex omnibus tribulationibus eius saluauit eum. Ergo et uos exaudiet, si humiles fueritis, si ad eum clamaueritis. Et reuera potestis clamare, quia habetis me non solum exemplum, sed et auxilium, quia angelus Domini, scilicet Christus  magni consilii angelus , immittet, id est immissionem faciet, id est auxilium suum, in circuitu timentium eum, id est, ad defensionem illorum qui eum timent. Et eripiet eos, hic ab interiori confusione, et tandem exteriori. uel immittet angelum Dominus in circuitu timentium eum, et eripiet eos, quia quisque fidelis habet angelum bonum qui eum custodit, sicut in Euangelio: Angeli eorum semper uident faciem Patris . Ergo quia me habetis exemplum, habetis et auxilium, gustate Dominum, sumite corpus eius et sanguinem: et uidete, id est intelligite, quoniam suauis est Dominus. Ac si dicat: Sumite sacrificium corporis et sanguinis mei, et intelligite quid sumatis, quia in exemplum humilitatis  et patientie mee hoc sumitis, ut sicut ego gloriam meam non quesiui, sed Domini, ita et uos: sumite cum timore et reuerentia, et uidebitis quoniam suauis est Dominus. Sicut ego de morte transiui ad uitam, de passione ad suauitatem et gloriam, ita, et uos comedentes me, id est, imitantes passionem et humilitatem meam in hac uita, uidebitis tandem quoniam Dominus, qui modo amarus uidetur propter passionum tolerantiam, suauis est in remuneratione. Gustate et nolite esse Achis, id est, error et ignorantia, ut dicatis: Quomodo iste poterit nobis dare carnem manducare ? Si ignoras, gusta et uide, quoniam suauis est Dominus. Si autem non intelligis, rex Achis immutat faciem suam, et recedit a te. Et quia suauis est Dominus in remuneratione,  beatus uir qui sperat in eo: quia etsi nunc uideatur miser, tandem beatus erit, cum mortale hoc induet immortalitatem . Et quia spes sine tempore presumptio est, timete Dominum timore casto, timentes eum offendere. Quasi dicat: Timendo eum non mentiar, non fraudem faciam, non ero auarus, non ambitiosus, et ideo pauper: ad hoc, quoniam non est inopia timentibus eum: ueri boni inopia non est timentibus eum, quia habent eum in quo sunt omnia bona, et si pauperes uideantur, non habentes hec falsa bona, tamen intus diuites sunt, et quandoque foris indigentia supplebitur. Et ideo nolite timere pauperes fieri in his falsis bonis propter eum, quia diuites huius seculi, abundantes diuitiis et sibi sufficere credentes, tamen eguerunt illo  uero bono: foris diuites, intus sunt pauperes. Quasi dicat: Timentibus Deum non est inopia, nam non timentibus est inopia. uel uos, gentes, que pauperes estis, id est, que ad iustitiam uobis non sufficere creditis, accedite ad eum, quia nichil uobis in eo deerit. Diuites, id est, Iudei, qui sibi in lege et terrenis bonis sufficere putauerunt, eguerunt pane uerbi Dei. Unde propheta: Ecce ego mittam in uos famem non panis, sed audiendi uerbi Dei . Et quanquam eguerunt illo uero bono, tamen esurierunt naturali intentione, quia naturaliter omnes ad beatitudinem tendunt, etsi quosdam deuius error abducit. Inquirentes autem Dominum, scilicet intus querentes passibus animi non corporis, illum in  quo est uerum et summum bonum, non minuentur omni bono, imo augebuntur, quia nunc habent ex parte, et tandem habebunt perfecte. Nullo bono minuentur, quia habebunt illum in quo est omne bonum. Et quia non est inopia timentibus eum, uenite, filii, passibus fidei: et si dixerim uos timere, tamen filii estis iuxta illud: Quotquot receperunt eum, dedit eis potestatem filios Dei fieri : uenite bene operando; si filii Abrahe estis, opera Abrahe facite , audite me aure audiendi. Timorem Domini docebo uos, id est, qualiter debeatis Deum timere, ut nichil uobis desit in ullo bono. Et ne quisquis dicat se timere Dominum, determinat quis sit qui Dominum timeat timore casto. Quis est homo, scilicet qui timet Dominum? Ille qui uult uitam,  id est, qui in Dei studio, in Dei opere suo ad hoc tendit, ut Deo adhereat, in quo est uera uita. Et ille uult uitam, qui diligit uidere dies bonos, id est, qui non delectatur in diebus malis, sed omni intentione ad illam uitam tendit, in qua nulla erit aduersitas. Aliter: Quis est homo qui uult uitam, et diligit uidere dies bonos? Quisque dicit, ego: ergo fac ea que sequuntur. Prohibe linguam tuam a malo, ut eundo per circuitum accuses Creatorem, cum te accusando, possis de compendio eum placare. Prohibe linguam tuam a malo, quia perfectus est qui non peccat in lingua, a malo, id est a detractione: et labia tua ne loquantur dolum: labia cordis non circumueniant fratrem dolose. Mors et uita in manibus lingue . Et alibi: Cultus iustitie, silentium  et pax . Declina a malo; non sufficit, quia non est satis non spoliare pauperem, nisi eum uestias. Diues ille qui in inferno cruciabatur, non legitur quod de rapina uixerit, sed quod sua cum Lazaro non diuisit . Ideo sequitur: Et fac bonum, omne quod potes. Nihil prodest si destruis et non edificas; si destruis uitia, et non edificas uirtutes: nam habeo Dominum adiutorem. Et faciendo bonum, noli querere hic mercedem, sed inquire pacem, id est, remunerationem: ne tibi dicatur: Recepisti mercedem. Et persequere eam, id est, ne desistas. Et potes eam inquirere, quia oculi Domini, id est, respectus misericordie Domini, super iustos, id est, super eos qui uoluntatem Domini Dei sui sue uoluntati preponunt. Et aures eius in  preces eorum, quia nichil desiderant nisi quod desiderandum est, id est, exauditio eius et dispositio misericordie in preces eorum. Etsi enim non uideantur exaudiri interdum cum clamant, in tribulationibus tamen exaudiuntur, quia tribulatio patientiam operatur : quidquid sibi utile rogant iusti, presto est ad tribuendum gratia Dei. Et ne quis prauus hoc audito diceret: Secure peccabo, quia Deus iustos tantum uidet, non me; addit: uultus autem Domini super facientes mala, non ad saluandum, sed ut perdat de terra scilicet uiuentium memoriam eorum, id est, famam et gloriam, quam sibi parauerunt in terra morientium. Non ideo perdet quod ibi sit; sed quia ipsi putant se habituros sicut hic. Dictum est, Et aures eius in preces eorum:  et merito, quia clamauerunt iusti, scilicet ad Dominum, id est, liberam et ualidam intentionem oris et operis ad eum direxerunt, id est, idoneos et dignos eius exauditione fecerunt irremisse agendo. Et ideo Dominus exaudiuit eos: quod mihi patet, quia ex omnibus tribulationibus eorum liberauit eos. Hic liberauit, quia magis profuerunt tribulationes quam obessent, et tandem penitus liberabit. Et non mirum si eos liberat, quia iuxta est. Clamauerunt tres pueri et liberati sunt manifeste : clamauerunt Machabei, similiter iusti, et non sunt liberati, et tamen utrique uera saluatione sunt liberati . Iuxta est Dominus, id est, auxilium Domini presto est non omnibus qui tribulantur, sed illis qui  tribulatio sunt corde, id est, qui in tribulationibus cor suum, id est, superbiam cordis conterunt et humiliant; quod et subiungit, et humiles spiritu, non contra Dominum murmurantes de iniustitia, sed eius paternam disciplinam ut boni filii humiliter suscipientes, saluabit nunc interim interiori saluatione, et tandem etiam exteriori. Aliis tribulatis non est prope, sed longe iuxta illud: Ego sum Deus de prope, et Deus de longe . Quasi dicat: Ego dixi, ex omnibus tribulationibus liberabit iustos. Nam multe sunt tribulationes iustorum. Omnes enim qui pie uolunt uiuere in Christo, persecutionem patiuntur , de omnibus his liberabit eos, tandem in premio. Interim autem custodit Dominus omnia ossa eorum, id est, omnes uirtutes  que sunt robur anime. Dando patientiam, custodiet ut in nulla uirtute et nullo bono proposito deficiant. Unum ex his, scilicet ossibus, non conteretur, etsi conteratur os corporis, etsi frangatur, et diminuatur, ossa anime non solum non frangentur, imo robustiora fient: carnis enim domatione spiritus roboratur. Iustorum ossa custodit Dominus, iniustorum autem confringet. Et ideo mors peccatorum pessima, quia in eo quod optimum habent, moriuntur, id est, in anima. Mors enim anime, est separari a Deo suo, sine quo uiuere nequit: etsi moriantur in deliciis, pessima est quia non moriuntur laboribus. Sed quia nullus est sine peccato, ne hoc fideles deterreret, subiungit: Et qui oderunt iustum, delinquent. Quasi dicat: Et illi soli delinquent  in uitam, et incurrent hanc mortem, qui oderunt me iustum, saluatorem et reconciliatorem eorum, qui sacramentum corporis et sanguinis mei odio habent, contemnentes me, Achis similes. Quia multa sunt genera peccatorum, et non esse peccatorem in hac uita difficile est, cuius peccatoris mors sit pessima, determinat. Hic est enim modus humane iustitie, ut uita mortalis quantumlibet proficiat, quia sine delicto esse non potest, in hoc non delinquat, dum sperat in eum in quo est remissio peccatorum. Redimet Dominus, scilicet ab illa pessima morte, per quam a temporali miseria transitur in eternam, animas seruorum suorum; et hoc ideo, quia non delinquent, scilicet grauissimo delicto, non credendo in eum in quo est remissio peccatorum:  omnes qui sperant in eo.



PSALMUS XXXIu. IN FINEM PSALMUS IPSI DAuID.

»Iudica, Domine, nocentes me, expugna impugnantes me. Apprehende arma et scutum, et exsurge in adiutorium mihi. Effunde frameam, et conclude aduersus eos qui persequuntur me: dic anime mee: Salus tua ego sum. Confundantur et reuereantur querentes animam meam. Auertantur retrorsum et confundantur cogitantes mihi mala. Fiant tanquam puluis ante faciem uenti, et angelus Domini coarctans eos. Fiant uie illorum tenebre et lubricum, et angelus Domini persequens eos. Quoniam gratis absconderunt mihi interitum  laquei sui, superuacue exprobrauerunt animam meam. ueniat illi laqueus quem ignorat, et captio quam abscondit apprehendat eum, et in laqueum cadat in ipsum. Anima autem mea exsultauit in Domino, et delectabitur super salutari suo. Omnia ossa mea dicent: Domine, quis similis tibi? Eripiens inopem de manu fortiorum eius, egenum et pauperem a diripientibus eum. Surgentes testes iniqui, que ignorabam interrogabant me. Retribuerant mihi mala pro bonis, sterilitatem anime mee. Ego autem cum mihi molesti essent, induebar cilicio. Humiliabam in ieiunio animam meam, et oratio mea in sinu meo conuertetur. Quasi proximum, et quasi fratrem nostrum sic complacebam, quasi lugens et contristatus  sic humiliabar. Et aduersum me letati sunt, et conuenerunt: congregata sunt super me flagella, et ignoraui. Dissipati sunt, nec compuncti tentauerunt me: subsannauerunt me subsannatione, frenduerunt super me dentibus suis. Domine, quando respicies, restitue animam meam a malignitate eorum, a leonibus unicam meam. Confitebor tibi in Ecclesia magna, in populo graui laudabo te. Non supergaudeant mihi qui aduersantur mihi inique, qui oderunt me gratis et annuunt oculis. Quoniam mihi quidem pacifice loquebantur, et in iracundia terre loquentes, dolos cogitabant. Et dilatauerunt super me os suum: dixerunt, Euge, euge, uiderunt oculi nostri. uidisti, Domine, ne sileas: Domine, ne discedas a  me. Exsurge et intende iudicio meo, Deus meus, et Dominus meus in causam meam. Iudica me secundum iustitiam tuam, Domine Deus meus, et non supergaudeant mihi. Non dicant in cordibus suis, Euge, euge anime nostre; nec dicant: Deuorauimus eum. Erubescant et reuereantur simul, qui gratulantur malis meis. Induantur confusione et reuerentia, qui maligna loquuntur super me. Exsultent et letentur, qui uolunt iustitiam meam: et dicant semper: Magnificetur Dominus, qui uolunt pacem serui eius. Et lingua mea meditabitur iustitiam tuam, tota die laudem tuam.«



ENARRATIO.

In hoc psalmo uox est capitis nostri suo exemplo docentis in tribulationibus orandum, ut liberemur  ab inimicis interioribus et exterioribus. Dauid interpretatur manu fortis, quia nostram mortem sua morte deuicit: uisu desiderabilis, quia uitam eternam promisit. Quid autem fortius ea manu, que tetigit loculum: et resedit mortuus?  Quid fortius ea manu, que mundum deuicit, diabolum eiecit non armata ferro, sed clauis affixa ligno? Quid desiderabilius uisu eo, quem ut uidere possent sancti martyres, qui eum non uiderunt, per omnia tormentorum genera ad eum uenire non dubitarunt? Totus Christus hic loquitur et hic orat, prius in se passus, et nunc quotidie patiens in membris suis.

Iudica, Domine, nocentes me. O Domine Pater! uel, Domine uerbum, age quod agis, exerce potentiam  tuam. Iudica illos qui iudiciaria potestate tuum iudicium subuertere conantur; da eos in cecitatem mentis: nisi enim prauis meritis eorum exigentibus intus excecati essent, nequaquam in auctorem salutis eorum sententias mortis darent, Iudei in Christum, et alii increduli in predicatores huius salutis.

uel iudica inter me Christum et Iudeos persequentes, id est, discerne et inter Ecclesiam et suos persecutores, ut his fiat ad damnationem eorum persecutio, qua me et meos persequuntur, mihi et meis ad gloriam. Et hoc modo iudica. Expugna impugnantes me. Ipsi iudicant me et meos manifesto iudicio, sed tu iudica eos occulto. Expugna, id est, supera intus impugnantes me foris, Iudeos me impugnantes et membra mea. uel diabolum et angelos  eius expugna, ut meis non preualeant. Et ut expugnes, apprehende arma et scutum, id est, animam meam et meorum potentia diuinitatis tue sustineat: que anime sunt arma, quia per illas militas et uulneras inimicos, quia scutum sunt, quia et se protegunt et alios: et hec tamen arma aliis armis numerantur, iuxta illud Apostoli: In omnibus sumentes scutum fidei et galeam salutis et gladium spiritus, quod est uerbum Dei . Aliud est in diuinis armis, aliud in humanis. In diuinis, unum in diuersis accipitur, ut fides pro scuto et galea. In humanis, minime. Tu apprehende, quia arma quantumlibet sunt apta ad pugnam, per se nichil faciunt, nisi forti manu gestentur. Magnum etiam fidelibus prebet propheta spectaculum, cum inducit Deum armatum pro  suis stare. Et sic armatus, exsurge in adiutorium mihi, me sublimando, aduersarios deprimendo. Deus immutabilis est: sed tunc dicitur iacere, cum nos permittit deficere. Tunc uero dicitur exsurgere cum nos armis uirtutum ad pugnam parat, et fortes ad resistendum facit. Hoc modo exsurge in adiutorium mihi. Effunde frameam, id est, multiplica gladium tuum, fideles tuos, per quos uigiles inimicos meos. uel frameam tuam, id est me Christum tuum, qui sum framea, id est, gladius tuus. Non enim ueni mittere pacem in terram, sed gladium . Effunde, id est, in gentium notitiam educ, ut ad imitationem mee, multe framee fiant. Et hoc modo conclude, id est, muni me et meos; quanto enim mei frameati plures erunt, tanto magis munitus ero. uel,  conclude, scilicet ora inimicorum: et fac fideles per confirmationem mei ita circumspectos, ut non habeant aduersarii quid contradicere: imo habeant per innocentiam et bonos mores reuereri, aduersus eos qui me persequuntur. Dic anime mee, id est, fac intelligere animam meam et meorum, a te solo esse salutem. Illi dicunt humano cordi Deum non esse adiutorem, ut aliena auxilia petens ab eis opprimar; sed tu dic anime mee: Salus tua ego sum. Dic anime mee, id est, dicere nunquam desiste: et ita dic ut audiam: non est dici nisi audienti, tunc dices, si audiam. Ade illud dicere non dedisti, quando illicito delectatus, assensum prebuit : Salus tua ego sum, et ideo nullum damnum sibi  putet anima mea, obedire tibi usque ad mortem.

Et effusa framea, id est, clarificata resurrectione et ascensione mea, mihique diuulgata, confundantur et reuereantur illi, qui prius querebant perdere animam, id est, uitam meam et meorum: confundantur, attendentes peccata sua: erubescant et reuereantur, scilicet iudicium meum pro illis peccatis. Et reuerendo iudicium meum, auertantur retrorsum, ut imitatores fiant, qui prius precedere uolebant, et suum errorem defendebant. Et sic confundantur; scilicet bona confusione, cogitantes mihi mala, non solum facientes mihi et meis. Si autem retrorsum conuerti noluerint, fiant tanquam puluis ante faciem uenti, id est, pereant confusione eterna. Hic duo genera carnalium persecutorum notat. Unum, eorum qui sic expugnantur,  ut de numero persequentium deuota pietate transeant in numero fidelium. Alterum, eorum qui sic expugnantur, non ut Christo concorporentur, sed ut scilicet ab eo separati, cum impiis damnentur. uel hoc modo in malum. Dixit superius; Dic anime mee: Salus tua ego sum: et dicta illa salute meis, confundantur, id est excecentur interius: et reuereantur, id est, timeant resurrectionem. Querentes animam meam ad damnationem, auertantur retrorsum, id est, cadant retro, quia ille casus est grauior. Ille cadit retro, qui peccat, et sua peccata non considerat: ille in faciem, qui sua peccata proponit ante se. Quasi dicat: In mea clarificatione meis sic contingat: iustus iustificetur adhuc: alienus, qui in sordibus est, sordescat adhuc . Qui nolunt  auerti, fiant tanquam puluis ante faciem uenti. Sicut puluis non potest stare contra uentum; ita isti sine soliditate fidei non ualeant resistere uento tentationis, et angelus Domini, malignus spiritus, Domini per naturam, uel quia nichil potest nisi permissus a Domino; sit coarctans eos, id est, undique per uarias tentationes eos ad precipitium impellens. Fiant uie illorum tenebre et lubricum, et angelus Domini persequens eos; id est, in hac uia similes sint iter facienti per tenebras et lubricum, cui ad lapsum et impulsor accedit: sint in tenebris positi, id est in ignorantia et cecitate mentis, et in lubrico, id est, luxuria. Luxuriosam uitam ducant, que est ad casum prona; et tamen non desit illis persecutor diabolus. Hec non optando dicit, sed prophetando. Hieronymus:  Non cognoscant lumen ueritatis, nec firma statione consistant, sed gressus eorum qui in hac passione grassantur, lubrici fiant, et angelo claritatis Dominice affligantur. Quasi dicat: Et hoc illis eueniat non ex diuina iniustitia, sed eorum merito; quoniam gratis absconderunt mihi interitum laquei sui: qui meus interitus foris, intus fuit eis laqueus; in hoc enim laqueati sunt, quo me laqueare putauerunt. Laqueus eorum contritus est, id est, temporalis interitus, quia ego resurrexi; sed illi in mortem eternam ceciderunt, de qua non resurgent: laquei sui quia non me, sed seipsos illaqueauerunt in uindictam: superuacue exprobrauerunt animam meam, id est, multa probra uite mee imposuerunt. uah! qui  destruis templum Dei ; Non est hic homo a Deo ; sed superuacue, id est, mendaciter et sine ueritate, nichil enim potuerunt probare. uel interitum laquei sui absconderunt, causas causis innectentes: sui, scilicet non ex uero, sed ex mendacio. uere sui laquei interitum parauerunt, et non mei, quia ueniet illi, scilicet populo Iudeorum, laqueus quem ignorat, scilicet captio Titi et uespasiani: uel persecutoribus Ecclesie ueniet laqueus quem ignorant, in eo quod eam iniuste persequuntur; quia funiculis peccatorum suorum intus ligantur, unde ad damnationem trahantur: et captio quam abscondit, populus Iudaicus, id est, mortem quam mihi parauit absconse ad illaqueationem et interitum totius mundi, apprehendat eum, uel peccatorem. Cadat in ipso, scilicet  laqueo mortis: quem mihi parauerunt uel in ipso, ut semper in ipso sint, illis illaqueatis. Anima autem, id est, mei Christi, id est uita mea, erepta de laqueo mortis, exsultabit in Domino, non in mundo, ut illi laqueati. Et delectabitur super salutari suo, id est, de saluatione sua desuper data, non in terrenis, ut illi qui illaqueati sunt funibus peccatorum. Et non solum anima mea Christi, sed omnia ossa mea, id est, fortes mei, imitantes constantiam meam, dicent: Domine, quis similis tibi? Dicetur illis, Adora solem, adora lunam, adora statuam Iouis; sed illi cognoscentes hec omnia esse opera tua, dicent: Domine, quis in creaturis similis tui? Nullus, quia tu, et non alius, es rapiens inopem, id est, fidelem humilem, in nullius ope confidentem, nisi in tua, de manu,  id est potestate, fortiorum eius. Quantum ad corpus Christum iam eripuisti: et quotidie eripis eius membra interius, non permittens ullis tentationibus apostatare, scilicet eripiens egenum, id est, illum qui se sibi non sufficere credens credit se egere misericordia Dei. Et pauperem, id est, illum qui sibi non sufficiens ad salutem, diuiti Deo adheret: a diripientibus eum, Christum a Iudeis et Ecclesiam a suis peccatoribus. Qui diripientes sunt multi. Nam surgentes, id est, contra me se erigentes, testes iniqui, Iudei et alii increduli, dantes testimonium falsitatis et testimonium mortis in auctorem uite: Si non esset hic malefactor, non tibi tradidissemus eum . Et reuera iniqui testes, quia que ignorabam, interrogabant me, id est, peccata que ego per experientiam  nesciebam, interrogando mihi imponebant. Et in illa interrogatione, retribuebant mihi mala pro bonis: quod iniquissimum est. Qui non reddit bonum pro bono, ingratus est; qui autem malum pro malo, malus est: qui uero malum pro bono, iniquus est; id est, retribuebant mortem, que mala erat quantum ad eorum intentionem, pro uita: hec mala, scilicet sterilitatem anime mee, id est uite mee. Ego illis abundantiam, ipsi mihi sterilitatem; ego medicinam, ipsi uulnera; ego salutem, ipsi mortem; ego illis imbrem uerbi Dei, ipsi non recipientes, fecerunt se infructuosos, similes illi arbori cui maledixit Dominus: que culta, non reddebat fructus, sed folia : scilicet reddentes uerba non facta; in  uerbis numerositatem, in factis sterilitatem. Aliter: Sterilitatem anime mee. dum regnari se non patiebantur ad uitam, sterilitatem reddebant anime mee, id est, desiderio meo. Ego autem quasi feci unde illi deficerent, et mei proficerent: quia delictum eorum salus gentibus scilicet, cum mihi molesti essent, id est, cum me propter habitum miseri molestarent, induebar cilicio, id est, latui infra metas humanitatis, non ostendens illis diuinitatem meam per miracula: in nullo enim in passione ostendere noluit potentiam suam: Si enim cognouissent, non eum crucifixissent , et in hoc nobis exemplum humanitatis et patientie prebuit. Induebar cilicio, id est, latebam in similitudine carnis peccati. Et tamen quanquam mihi sterilitatem afferrent, quanquam  mihi cibum subtraherent, non irascebar, ut alii domini solent, subtracto cibo. Sed in illo ieiunio humiliabam animam meam, id est, humilem me illis ostendebam. Ego demonium non habeo . Tu es Christus Filius Dei uiui? Tu dicis . Et quanquam in illis esset sterilitas, tamen oratio mea in sinu meo conuertetur. Ad illos conuertetur, qui prefigurati sunt per manum mundatam a lepra in sinum reductam. Manus enim Moysi educta de sinu leprosa , significat rescisos a corpore Christi propter lepram, id est, criminalia peccata. Manus sanata in sinum reducta significat per penitentiam mundatos, et reuocatos in Ecclesiam: in sinu meo conuertetur, id est, a filiis ire conuertetur in filios misericordie, ut illos conuertat, et in illis  non sit infructuosa, qui in sinu misericordie Dei ad uitam predestinati sunt: quidam enim in passione conuersi sunt. Aliter quasi dicat: Ipsi mihi sterilitatem suam dabant, id est, se steriles et infructuosos, ego autem cum mihi molesti essent, id est, despicerent propter habitum pauperis, induebar cilicio, id est, quosdam ex illis peccatoribus feci indumentum meum et conformaui eos mihi. Et tamen humiliabam, id est, extenuabam et macerabam animam meam ieiunio, quia non tot manducabam quot uolebam. Solum enim latronem comedi et alios paucos . Quanquam possent cognoscere in me unde meus cibus fierent, quia oratio mea non exibit foras ad alios: sed conuertetur intus in sinum meum ad uerbum mihi personaliter unitum. Non enim orabam foris ad  alios, ut ceteri hominum. uel quanquam humiliabar, quanquam non irascebar, tamen oratio mea in sinu meo conuertetur, id est, habebam Deum, in me ipso, per quem possem uindicare in eos. Sed ideo humiliabam, quia complacebam, scilicet mihi in admonitione illorum, sic quasi aliquis gaudet in admonendo fratrem uel proximum. Et tamen sic humiliabar ab eis quasi lugens et contristatus, id est, ut possem comparari lugenti et contristato: ideo quasi lugens et contristatus, quia illi quos saluare cupiebam, et conuenerunt, id est, unanimes in hoc facti sunt, non ut post me irent, sed aduersum me, et quod deterius est, non coacti, non cum timore aliquo, sed letati sunt, id est, letanter fecerunt. Et ipsis sic  conuenientibus, congregata sunt super me flagella, et, hoc sine mea culpa, quia ignoraui non penam sed causam pene quia nulla erat mea culpa. Dissipati sunt, id est, dissentientes, a se inuenti sunt. Alii dicebant, quia bonus est: alii autem non : nec tamen a persecutione mea destiterunt: uel hoc modo dissipati, id est, diuisi. Aut duo Christi sunt, aut hic est. uel timidi facti sunt pro miraculis pro obscuritate solis, pro terre motu, nec tamen sunt compuncti. Tentauerunt me potius. Si Filius Dei est, descendat nunc de cruce . Subsannauerunt me subsannatione, scilicet aperta irrisione: Aue, rex Iudeorum . Frenduerunt super me dentibus suis, Crucifige, crucige . Domine, quando respicies? Ex persona  suorum hoc dicit, quibus longum uidetur differri uindictam usque in communem resurrectionem. Cur non modo uindicas? Cur nos modo non coronas? Qui uideris despexisse in pena, cur non respicis in iudicio? Quasi dicat: Scio cur differs: non facis hoc tedio, sed amore, non ex inopia, sed ex ratione. Tu enim potens es dare, sed ego impotens accipere. Non ex impotentia hoc facis, sed ex opportunitate, ut in communi resurrectione maius sit gaudium. Restitue animam meam, animam Christi tui, a malignitate eorum, in tempore predestinato, a morte quam mihi parauerunt maligni, et unicam meam, id est Ecclesiam meam, unice dilectam. uel animam meam, quia unica uel sola a peccato immunis: libera a leonibus, id est, a ferocitate Iudeorum. Restitue a leonibus, id est,  libera ab his, qui ut leones lacerant carnem eius. uel a leonibus, id est, a crudelitate diaboli et ministrorum eius. Et quo fructu peto me erui? Hoc: confitebor tibi in Ecclesia magna, id est ampla: continenti bonos et malos, grana et paleas: in populo graui laudabo te, non in palea, id est, non in illis quos uentus tentationum subleuat et dissipat, sed illis qui fide et opere firmi et stabiles nullis tentationibus mouentur, in his ostendam te laudabilem. Et ut possim te laudare in populo graui, non supergaudeant mihi, qui gauisi sunt in morte non supergaudeant non resurgenti Iudei, qui aduersantur mihi inique: quia infirmi medico, serui Domino, creatura Creatori. Ostendit quomodo inique. Qui oderunt me gratis, id est sine causa, et annuunt oculis, id est, dolose mecum  agunt, pacem uerbis pretendentes, opere autem bellum. uel annuunt oculis, ut Iudas: Ipse est, tenete eum . Aliter pro membris: O Domine, ut te laudem meis, non supergaudeant mihi, id est meis, qui aduersantur mihi inique. Non superualeant palee granis, scilicet ut plures imitentur uitam impiorum, quam fidem et uitam sanctorum, qui grauitatem morum et sanctitatem uite habent. Quasi dicat: Et non mirum si cum meis dolose agunt, quoniam mihi quidem, qui immunis sum a peccato, qui ut medicus ad egrotum ueni, pacifice loquebantur, id est dolose. Magister, scimus quia uerax es . Et loquentes, scilicet pacifica, in iracundia terre, id est, in praua ira et iniusta que erat pro terrenis, quia  timebant amittere locum et gentem . Dolos cogitabant, id est, mortis causas callide exquirebant: et tandem, dilatauerunt super me os suum, id est, mortis sententias in me dederunt. Reus est mortis . Et gauisi sunt de morte mea; quia dixerunt: Euge, euge! bene euenit: uiderunt oculi nostri, quod prius sperauimus, ut qui promittebat uitam, moreretur. Ubi nunc facta tua? ubi mirabilia? Si Filius Dei est, descendat de cruce . uidisti, Domine. Quasi dicat: Ipsi uiderunt passionem meam, uiderunt mortem meam qui possunt decipi: sed tu, Domine, qui non potes falli, uidisti penam, uidisti et causam: et ideo ne sileas, scilicet a iudicio, qui uisus es silere scilicet in pena mea: ne sileas in causa mea, ostende causam meam esse meliorem causa  Iudeorum, me resuscitando. Si non descendi de cruce, resurgam de sepulcro. Et, me resuscitato, ne discedas a me, id est a meis, dando illis constantiam per fidem, spem, et caritatem, qui dixisti: Ecce ego uobiscum sum omnibus diebus . Exsurge, Domine, id est, ostende potentiam tuam in resurrectione mea: qui uisus es iacere in morte mea. Et ita exsurge: intende iudicio meo, id est, irremissum te fac in discernendo causam meam a causa illorum, cum quibus pena est par. Et hoc est quod sequitur, Deus meus necessitate, et Dominus uoluntate. Intende in causam meam. Non discernor ab impiis quantum ad penam: discernor autem a te quantum ad causam: ostende in resurrectione mea causam meam disparem fuisse a causa latronum, cum quibus pena  par fuit. Iudica me secundum iustitiam tuam, hoc modo discerne me ab impiis. Iudei iudicauerunt me secundum iustitiam suam, sed tu iudica secundum iustitiam tuam: non enim merito peccati mortem subii, sed causa obedientie; et ideo iustum est ut me resuscites, o Domine! cui uoluntarie seruio. Deus meus, creatione. Ideo iudica secundum iustitiam tuam, ut non supergaudeant mihi. Si gaudent de mea morte, tristentur de resurrectione. uel non supergaudeant meis, deuocando eos qui gaudent de eorum interitu, scilicet non dicant in cordibus suis, id est, in cogitationibus, etsi dicunt in labiis, Euge, euge! anime nostre; bene contigit uoluntati nostre: ideo bene quia deuorauimus eum, deglutiuimus et transiecimus in corpus nostrum, deuocando  a Deo suo, et nobis conformando. Imo diminuantur ipsi, ut absorbeantur in corpus populi sancti, quem in suum absorbere uolebant: quod prefigurauit uitulus ille conflatilis quem Aaron fecit de inauribus mulierum Hebrearum, dum Moyses esset in monte Sinai, accipiens duas tabulas Testamenti a Domino: cui sacrificauerunt filii Isrel, dicentes: Isti sunt dii tui, Isrel ; quem uitulum Moyses, descendens de monte, accepta lege, diminuit et redegit in puluerem, et dedit populo bibere. Hoc modo transeant in corpus tui populi. Erubescant, scilicet de peccato suo, et reuereantur, id est, timeant de resurrectione mea, et sic conuertantur. Non solum qui faciunt, sed etiam similiter illi qui  gratulantur malis meis, id est, consentientes ut totus mundus post eum abeat. Et non solum erubescant, sed induantur confusione, id est, magna erubescentia peccatorum suorum operiantur; et reuerentia, id est, timore iudicii, qui maligna loquuntur super me, id est, mendacia sua, et hi omnes facti mei, exsultent scilicet in corpore spe resurrectionis, et letentur nunc in mente resuscitati interius illi, qui uolunt iustitiam meam, id est, qui suam iustitiam deseruerunt, et misericordie Dei subiiciuntur. Et dicant semper: Magnificetur Dominus, id est, humilient se, nichil sibi attribuant nisi malum: illis solis magnus uidetur Dominus qui se humiliant, et se paruos recognoscunt. Semper, id est, et in prosperis, et in aduersis. Illi omnes se humiliando  magnificentiam Dei in se recognoscunt, qui uolunt pacem serui eius, id est, qui gratanter accipiunt reconciliationem datam per me Christum seruum eius, qui dixi: Pacem meam do uobis, exteriorem scilicet in spe, pacem relinquo uobis , scilicet interiorem ad bellum exterius. uel semper magnificetur Dominus, et non seruus. Seruus humilietur, et Dominus magnificetur; et tunc fatui lingua, qui primus maligna loquebatur super me, lingua non oris, sed cordis, meditabitur iustitiam tuam, id est, diuulgabit per mundum fidem tuam qua sola credentes iustificantur, et hoc non tota die, id est, omni tempore laudem tuam. uidetur hoc impossibile, ut quis incessanter laudet Dominum, sed recte attendentibus possibile est.  Exercet quis aliquod negotium? Non circumueniat in eo aliquem, in hoc laudat Deum. Colit agrum? Non transgrediatur terminum uicini sui: et in hoc laus Dei. Utitur cibo? non ut uentrem distendat, sed ut ad laborem sit promptior, se reficiat, et in hoc laudat. Dormit? Non rumpat somnum aliquo malo opere. Et in omni innocentia operum se preparet ad laudem Dei, et sic nunquam cessat a laude.



PSALMUS XXXu. IN FINEM SERuO DOMINI PSALMUS DAuID.

»Dixit iniustus ut delinquat in semetipso, non est timor Domini ante oculos eius. Quoniam dolose egit in conspectu eius, ut inueniatur iniquitas  eius ad odium. uerba oris eius iniquitas et dolus, noluit intelligere ut bene ageret. Iniquitatem meditatus est in cubili suo, astitit omni uie non bone, malitiam autem non audiuit. Domine, in celo misericordia tua, et ueritas tua usque ad nubes. Iustitia tua sicut montes Dei, iudicia tua abyssus multa. Homines et iumenta saluabis, Domine, quemadmodum multiplicasti misericordiam tuam, Deus. Filii autem hominum in tegmine alarum tuarum sperabunt. Inebriabuntur ab ubertate domus tue, et torrente uoluptatis tue potabis eos. Quoniam apud te est fons uite, et lumine tuo uidebimus lumen. Pretende misericordiam tuam scientibus te, et iustitiam tuam his qui recto sunt  corde. Non ueniat mihi pes superbie, et manus peccatoris non moueat me. Ibi ceciderunt qui operantur iniquitatem; expulsi sunt, nec potuerunt stare.«



ENARRATIO.

Hic psalmus agit contra illos qui sibi aduersantur ne bene uiuant, non quia non intelligunt, sed quia nolunt. Aliud enim est uelle intelligere, et impediri humana fragilitate, quia corpus corruptibile aggrauat animum, et terrena inhabitatio deprimit sensum multa cogitantem , et aliud, quod cor humanum periculosius contra se agit, nolens intelligere diuina mandata, ut quasi ignorantia se excuset. Et sunt hec huiusmodi: Quod tibi non uis, aliis ne feceris , et alia multa que facile intelliguntur.  Hi sunt qui nolunt consentire aduersario suo dum sunt in uia cum eo, id est, nolunt acquiescere sermoni Domini, qui eis contradicit quandiu in peccatis delectantur. Isti sunt qui amant peccata sua, et nolunt ea cognoscere ut deserant; et si cognoscant, uel per se, uel per alios, defendunt. Et timentes iudicium hominum, occulte peccant, quia magis timent iudicium hominum quam iudicium Dei. Contra huiusmodi agit propheta in hoc psalmo, cupiens eos ad meliora deducere.

Inde sic habet titulus: psalmus iste attribuitur Dauid prophete, uel cuique perfecto in corpore Christi seruo Domini; qui enim ad hoc laborat, ut conuertat impium ab errore uie sue, saluabit animam eius a morte et operiet multitudinem peccatorum  ; et in hoc bene seruit Deo, seruo Dominico, scilicet dirigenti in finem, id est, consummatum bonum.

Iniustus, ille scilicet qui n peccatis suis delectatur cum deberet odio habere, dixit, id est, proposuit, non ignorauit, quasi ex industria secum disposuit, ut delinquat, id est, ut peccet, ut a mandato recedat, et ut homo non uideat, cuius iudicium magis timet quam Dei: ut in semetipso delinquat, id est, in absconso, ubi ipse solus conscius sit, noluit participem habere ut celaretur, uel sibi ipsi nocuit prius. Nonne Deus uidet? Non est timor Dei ante oculos eius, non habet Dei iudicium pre oculis cordis. Quod autem Deum non timeat, per hoc ostendit, quoniam dolose egit in conspectu eius, imo ubi  solus Deus conspicit: hoc modo dolose egit, mauult ignorare precepta Dei et male agere, quam intelligere et bene agere, et hoc est dolose agere quia hoc modo per ignorantiam uult defendere delictum suum. uel hoc modo dolose egit, ut, id est, quasi, inueniatur iniquitas eius ad odium: simulauit querere peccatum ut cessaret, ut odio haberet cognitum; sed quia dolose, inuentum non odit ut sanetur, sed defendit. Dicit enim, Multi hoc faciunt quod feci, aut omnes. nunquid omnes perdet Deus? Aut si nollet hec fieri, nunquid uiuerent qui hec agunt? Et quia non ad odium que sunt, sed dolose, cognita iniquitate quid faciat, subiungit: uerba oris eius iniquitas, scilicet defendit, non damnauit peccatum postquam cognouit,  postquam intellexit quam magnum fuit. Emphatice dictum iniquitas, id est augmentatiue; adeo enim praua sunt uerba peccatum defendentia, ut non solum iniqua, sed ipsa iniquitas possint dici. Et dolus. Hoc modo dolus, Noluit intelligere ut bene ageret. Intellexit quid esset bonum, sed noluit sic intelligere ut bene ageret. Intellexit malum, et tamen fecit. Intellexit bonum, et noluit facere. Et non mirum si in uerbis iniquitas, quia iniquitatem meditatus est in cubili suo, id est in corde uel in conscientia; ubi sibi requiem parare debuit, ibi inquietudinem parauit. Si quis foris persecutionem patitur, in domum fugit, ut ibi inueniat requiem; si autem ibi inuenit rixantem uxorem et litigiosam, nusquam est ei requies; ita  si quis foris tribulatur, puram habeat conscienciam: ibi sapientia inhabitet, foris sit uitiorum rixa; et sic consolabitur, et requiem sibi inueniet. Foris erunt pugne, intus gaudium. Intra, inquit, in cubile , id est, in cor tuum; ibi ne tumultum rerum ex deprauata conscientia patiaris, claude ostium, id est, nichil exterius amittas aut petas.

Aliter: iniquitatem meditatus est in cubili suo, id est interrupit suam quietem causa malitie, sicut aliquis causa honesti negotii. Astitit omni uie non bone, id est, consensit male operationi alterius, et hoc totum non ex impotentia uel ignorantia, sed quia noluit intelligere ut bene ageret. Aliena peccata imitatus est et amauit. Malitiam autem, id est propria peccata non odiuit, id  est, non fecit quod faciendum esset, ut si non posset non peccare propter peccatum quod in carne est, uel odio haberet. Alii enim pugnant contra diabolum, et uincunt; alii pugnant et uincuntur, quia de se presumunt; alii nec pugnant, nec uincuntur, sed traduntur captiui: hi sunt qui malitiam non odio habent. Ordo: uerba sunt iniqua, quia cogitatio praua; et quia cogitatio praua, ideo et mala opera: Domine, in celo misericordia tua. Quasi dicat: Tales non saluabuntur, quia, o Domine, misericordia tua, in qua sola est salus, est in celo, id est, in solis illis quos tu facis celos, quos multis uirtutibus sublimas et ornas. Et ueritas tua, id est, ueritas mandatorum tuorum, est scilicet potens usque ad nubes constituendas quia ueritas mandatorum  tuorum non solum illuminat, sed etiam ad hanc perfectionem prouehit quosdam, ut fiant nubes, id est, doctores aliorum, pluentes doctrinis, tonantes minis, coruscantes miraculis. Iustitia tua sicut montes Dei, propter eminentiam uirtutum; uel sicut montes Dei, quia quemadmodum sol oriens illustrat montes prius, deinde refulget in ualles, ita Christus, uerus sol, prius illustrauit apostolos, deinde per illos nos quasi ualles, scilicet eorum auditores.

Sic e contrario iudicia tua abyssus multa, id est, damnati in profundo uitiorum sunt uelut abyssus multa. Aliter: Iudicia tua abyssus multa, quasi dicat: quod quosdam ex misericordia tua sic sublimas, ut celi possint dici et nubes et montes, quosdam  autem permittis non intelligere ut bene agant, ut illud: Iacob dilexi. Esau autem odio habui ; in hoc sunt iudicia tua abyssus multa, id est, inscrutabilia, quare hunc eligis, illum autem reprobas. O altitudo diuitiarum sapientie et scientie Dei!  Potest et sic continuari: Iniustus statuit in semetipso ut delinquat, id est, iniustus per se peccat. In unoquoque autem celo apparet misericordia Dei, hoc est, iusti operantur per misericordiam Dei. Et ueritas tua, id est, impletio misericordie tue est ualens usque ad nubes constituendas. Potest et hec intentio dari psalmo. Propheta, uel quilibet perfectus agit in hoc psalmo contra illos qui dicunt se peccare uel propter constellationem, uel propter fatum, uel propter infirmitatem nature. Et hoc modo  uolunt se excusare de peccato suo, et Deum accusare. Quasi dicat propheta: Falso queritur de natura sua genus humanum; non enim ex imbecillitate, sed ex proprio arbitrio peccant homines; et ideo non est auctor accusandus, sed ipsi. Dixit iniustus ut delinquat in semetipso, id est, statuit apud se proprio arbitrio peccare non, coactus ulla necessitate. Quasi dicat: Et unde hoc quod statuit delinquere. Non est timor Dei ante oculos eius, id est, non attendit Deum iudicem esse uel creatorem in rebus. Et in hoc non est auctor accusabilis, sed potius ipse. Nam cum Deus dedisset ei intellectum, quo posset intelligere non esse delinquendum, tamen deliquit: quod est dolose agere. Et cetera ut supra, usque, Domine, in celo misericordia tua, quod ad hunc modum sic  continuatur cum superiori, quasi dicat: Dixit iniustus ut delinquat ex infirmitate nature; sed non est uerum, quia, o Domine! in celo, id est, in Christo celo celorum, scilicet iusto iustorum, posita est misericordia tua ad condonanda peccata, et ad faciendam iustitiam: quod non esset, si homines quod agunt ex necessitate agerent. Et ueritas tua ad remuneranda merita, est scilicet non solum in celo, sed descendit usque ad nubes, id est, predicatores, ut etiam illi hanc misericordiam et hanc ueritatem pluant mundo. Et reuera in Christo est misericordia tua, quia qui illi sunt ita uirtutibus sublimati, ut sint alti sicut montes, et ita stabiles in fide illi sunt. Iustitia tua, Dei, non ex meritis suis. Et iudicia tua abyssus multa, ut supra. Et quanquam hi sint abyssus, illi iustitia,  tamen utrosque saluabis, sed diuersa saluatione, quia homines et iumenta saluabis, Domine. Sicut saluas iumenta, dando illis alimenta unde lacunam uentris impleant, et cetera corpori satisfacientia, et homines, id est, in uetustate illius premanentes qui homo fuit, non filius hominis, carnales scilicet intra bestias deputabis, ut aliam uitam non querant nisi hanc. Homo enim cum in honore esset, non intellexit: comparatus est iumentis insipientibus, et similis factus est illis 

Et, o Deus, quod tales etiam aliquo modo saluas, ad eum modum facis quemadmodum multiplicasti misericordiam tuam, id est, secundum multiplicasti misericordiam tuam, que non deest illis hic in temporali  saluatione, aliis in eterna. Quasi dicat: Homines, id est carnales, terrenis solis beantur curamentis, et illis solis gaudent, Filii autem hominum, id est pertinentes ad filium hominis, confermati ei in iustitia et sanctitate, habentes hec temporalia, non sperabunt in eis ut illi; non erunt hic habentes beatitudinem, sed sperantes. Non enim habemus hic manentem ciuitatem, sed futuram inquirimus ; illi dicentes, In tegmine alarum tuarum, id est, protectione gemine caritatis, uel Noui et ueteris Testamenti, non in potentia seculari, non in diuitiis. Nemo enim ascendit in celum per se, nisi filius hominis qui descendit , omnes alii portantur. Dixit Moyses: Quicunque gibbo premitur, ad sacerdotale officium non accedat  . Ideo sperabunt, quia inebriabuntur ab urbertate domus tue, id est, donis spiritualibus decurrentibus a domo celesti. Bene inebriabuntur, quia sicut uinum immodice sumptum mentem aufert, ita et magnitudo spiritualis letitie mentem fidelibus aufert humanam, et transfert in diuinam. Et torrente uoluptatis tue potabis eos, id est, uoluptuoso potu spiritualis gratie potabis eos, qui uenit ad eos quasi torrens, omnia obstacula terrenarum cogitationum amouens, et omne lutum terrene uoluptatis diluens. Regnum celorum uim patitur et uiolenti rapiunt illud : quia quemadmodum aliquis rapit aliquid per uim, ita fideles rapiunt regnum Dei, quia impelluntur a spiritu Dei quasi per uim.

 Reuera tu potabis eos torrente, quoniam apud te, non apud alium est fons uite, id est Christus, per quem uita datur. Et in illo lumine tuo, per quem illuminas oculos mentis, uidebimus lumen, id est te. Qui uidet me, uidet et Patrem . Et ut te lumen uideamus, id est, ut te intelligamus, non est hoc nostre opis, sed tu mitte quem missurus es , ut tandem perfruamur luce eternitatis tue. Pretende misericordiam tuam scientibus te, id est uolentibus te scire. Et iustitiam tuam, non suam, id est, fidem qua iustificas premitte his qui recto sunt corde, id est illis qui omnem uoluntatem suam ad tuam dirigunt. Et, pretensa misericordia tua, custodi me, ne quod habeo ex misericordia, amittam per superbiam. Non ueniat mihi pes superbie,  ut me erigam contra me mihi aliquid attribuendo. Unus pes est ille, non duo; ideo facilis ad deiectionem. Non ueniat mihi pes superbie, id est, affectio prona ad lapsum. Pede superbie disceditur a te primo et postremo, quia principium omnis peccati, quo apostatatur a te Domino, superbia; et cum de iustitia quisquam possit sategerit, extrema perditio est gloriari in se, non in Domino. Adam primi peccatoris manu impulsus in superbiam abiit non pede corporis, sed affectione animi; et hoc principium peccati  non mihi contingat secundo homini. Et si non habuero pedem superbie, manus peccatoris, id est impulsio angeli apostate, non moueat me, scilicet a te, que mouit in primo parente.  Ideo hoc rogo, quia ibi ceciderunt qui operantur iniquitatem, id est omnes illi qui perseuerant in malitia ibi, id est in superbia. Prius superbuit apostata angelus, qui in ueritate non stetit: deinde eo suadente illi, quos eiecit Deus de paradiso, qui operantur iniquitatem, omnes ex eo habent quia ceciderunt in Adam per superbiam impulsu primi peccatoris. Et quia post casum expulsi sunt de paradiso, non potuerunt stare, id est, resurgere qui potuerunt cadere. Expulsi sunt, scilicet ab interiori paradiso, id est a testimonio conscientie, a quo quisque prius scilicet per peccatum expellitur: et ideo nec potuerunt stare in exteriori paradiso, ideo exteriorem requiem amiserunt. Quandiu enim in requie fuerunt et exterius in ea perstiterunt. Aliter: Pretende misericordiam  tuam, ut ualeamus te lumen intelligere in lumine tuo, de illo lumine procedentem: Pretende misericordiam tuam, id est iustitiam tuam, prior esto ad subueniendum, ut non labamur a te pede superbie, et demur in opus peccati, non sit prior te iniquitas ad nocendum. Unde cum cautam Dominus faceret Ecclesiam, ait: Illa tuum obseruabit caput, tu autem eius calcaneum . Serpens obseruabit quando tibi ueniat pes superbie, id est amor apostatandi, ut te deiiciant, tu autem eius caput serua: Initium omnis peccati superbia . Per pedem superbie, possumus accipere quod supra dictum est: Ab occultis meis munda me . Per manum peccatoris, et ab alienis parce seruo tuo. Ibi ceciderunt, id est in superbia omnes qui operantur iniquitatem,  id est, increduli, et omnes qui perseuerant in peccatis, iuxta illud: Qui cum iustitiam Dei cognouissent, non sicut Deum glorificauerunt , et ceciderunt, quia tradidit illos Deus in desideria cordis eorum .



PSALMUS XXXuI. PSALMUS IPSI DAuID.

»Noli emulari in malignantibus, neque zelaueris facientes iniquitatem. Quoniam tanquam fenum uelociter arescent, et quemadmodum olera herbarum cito decident. Spera in Domino, et fac bonitatem: et inhabita terram, et pasceris in diuitiis eius. Delectare in Domino, et dabit tibi petitiones cordis tui. Reuela Domino uiam tuam, et spera in eo, et ipse faciet. Et educet quasi lumen iustitiam  tuam, et iudicium tuum tanquam meridiem: subditus esto Domino, et ora eum. Noli emulari in eo qui prosperatur in uia sua, in homine faciente iniustitias. Desine ab ira et derelinque furorem; noli emulari ut maligneris. Quoniam qui malignantur exterminabuntur: sustinentes autem Dominum, ipsi hereditabunt terram. Et adhuc pusillum, et non erit peccator: et queres locum eius, et non inuenies. Mansueti autem hereditabunt terram, et delectabuntur in multitudine pacis. Obseruabit peccator iustum, et stridebit super eum dentibus suis, Dominus autem irridebit eum, quoniam prospicit quod ueniet dies eius. Gladium euaginauerunt peccatores, intenderunt arcum suum. Ut decipiant  pauperem et inopem, ut trucident rectos corde. Gladius eorum intret in corda ipsorum, et arcus eorum confringatur. Melius est modicum iusto, super diuitias peccatorum multas. Quoniam brachia peccatorum conterentur, confirmat autem iustos Dominus. Nouit Dominus dies immaculatorum, et hereditas eorum in eternum erit. Non confundentur in tempore malo, et in diebus famis saturabuntur, quia peccatores peribunt. Inimici uero Domini mox ut honorificati fuerint et exaltati, deficientes quemadmodum fumus deficient. Mutuabitur peccator, et non soluet: iustus autem miseretur et retribuet. Quia benedicentes ei hereditabunt terram, maledicentes autem ei disperibunt. Apud Dominum gressus hominis dirigentur,  et uiam eius uolet. Cum ceciderit, non collidetur: quia Dominus supponit manum suam. Iunior fui, etenim senui, et non uidi iustum derelictum, nec semen eius querens panem. Tota die miseretur et commodat, et semen illius in benedictione erit. Declina a malo et fac bonum, et inhabita in seculum seculi. Quia Dominus amat iudicium, et non derelinquet sanctos suos, in eternum conseruabuntur. Iniusti punientur, et semen impiorum peribit. Iusti autem hereditabunt terram, et inhabitabunt in seculum seculi super eam. Os iusti meditabitur sapientiam, et lingua eius loquetur iudicium. Lex Dei eius in corde ipsius, et non supplantabuntur gressus eius. Considerat peccator iustum, et querit mortificare eum. Dominus autem non  derelinquet eum in manibus eius, nec damnabit eum cum iudicabitur illi. Exspecta Dominum et custodi uiam eius; et exaltabit te, ut hereditate capias terram; cum perierint peccatores, uidebis. uidi impium superexaltatum et eleuatum sicut cedros Libani. Et transiui, et ecce non erat; quesiui eum, et non est inuentus locus eius. Custodi innocentiam et uide equitatem, quoniam sunt reliquie homini pacifico. Iniusti autem disperibunt, simul reliquie impiorum interibunt. Salus autem iustorum a Domino, et protector eorum in tempore tribulationis: Et adiuuabit eos Dominus: et liberabit eos; et eruet eos a peccatoribus, et saluabit eos quia sperauerunt in eo.«



ENARRATIO.

 Psalmus ipsi Dauid, id est, hec bona operatio attribuenda est perfectioribus in corpore Christi, qui instruunt minus perfectos, cum eos aberrare sentiunt. Imperfecti Christiani semper perturbantur, cum uiderint malos feliciter uiuere, copia rerum temporalium circumfluere, dignitatibus eminere, domum incolumem habere, gaudiis suis non deesse, nichil triste uitam illorum interpellare: uident nefandissimos mores, copiosissimas facultates: et dicunt eis corda illorum, nullum esse iudicem in rebus, sed omnia agi casibus et fortuitis motibus. Nam si Deus curaret hec infima gubernare, illorum iniquitas non tantum floreret, et mea innocentia non tantum laboraret. Sed quia diuina Scriptura omni  morbo animi dat medicamentum suum taliter egrotantibus, taliter apud se cogitantibus temperat poculum saluberrimum, ut discant non murmurare contra Dominum: quia prosperitas malorum est eis ad summam perniciem, et aduersitas bonorum eis ad summam gloriam

Noli emulari in malignantibus, id est, noli inuidiam habere, uel noli irasci in malignantibus, id est, in flore et prosperitate maligne agentium, cum tu benigne uiuas et tamen labore et inopia premaris. Neque zelaueris facientes iniquitatem, id est, ne imiteris uel ames facientes mala, et tamen florentes, quorum priora florent, posteriora arescent: eorum priora sunt in latitudine, posteriora in angustiis. Tua priora in angusta uia sunt; posteriora erunt in  magna dilatatione. Potius posteriora eorum considera, quoniam tanquam fenum uelociter arescent: hoc est, posteriora eorum uacua erunt a gloria. Omnis caro fenum, et omnis gloria eius quasi flos agri . Et quemadmodum olera herbarum cito decident, id est, quemadmodum olus ens inter alias herbas: olus est quedam herba, que superficietenus adheret humi, et uiret tantum in hyeme; et sole redeunte in estate, illico arescit. Huic comparabiles sunt gaudentes in terrenis, non habentes firmam radicem caritatis amore inherentis huic mundo, qui est comparabilis hyemi; sed sole surgente, id est, Christo ueniente ad iudicium, arescet eorum gloria. Mortui enim nunc estis, et uita uestra abscondita est cum Christo in Deo . Cum Christus apparuerit  gloria uestra, tunc et uos apparebitis cum ipso in gloria. Potius quam illos imiteris et illis inuideas qui nunc florent, et post arescent, spera in Domino, ut posteriora tua floreant: noli gaudere in seculo, sed exspecta gaudium a Domino. Et ut possis sperare, fac bonitatem, noli otiosus esse. Iniucunda est lux lippis: nec est sperandum, ut iucundam habeas lucem, nisi a tenebris desuescas. Et, scilicet faciendo bonitatem, inhabita terram, id est Ecclesiam, in institutis ecclesiasticis te exerce, ab eis non recedas: quia non est locus ueri sacrificii extra catholicam Ecclesiam; uel inhabita terram, id est corpus tuum cole, ut tandem consequaris immortale et impassibile. Et cum inhabitaueris Ecclesiam, pasceris in diuitiis eius, id est in Domino, qui est diuitie illius  terre. Si autem ad carnem refertur, pasceris in diuitiis eius tandem, cum mortale hoc induet immortalitatem . Que sint diuitie illius terre, subiungit. Delectare in Domino, et dabit tibi petitiones cordis tui. Illi qui in seculo delectantur, hic accipiunt petitionem carnis sue, scilicet marcescibilem gloriam et cito transituram; sed tu non in alio delecteris nisi in Domino, et accipies immarcescibilem gloriam, quam petit cor tuum. Illi amant tenebras, tu lucem: illi habent peritura, tu quere eterna. Et ut possis sperare, reuela Domino uiam tuam, id est, talia opera fac que sint digna oculis Domini, non quantum ad cognitionem qua non indiget, sed quantum ad dignationem. Aliter: Quasi dicat: uolo delectari  in Domino, sed nequeo implere. Ad hoc indica Domino infirmitatem tuam, et spera in eo: quia non est in eo sperare, nisi bene operantis. Et ipse faciet. Quid faciet? Educet quasi lumen iustitiam tuam, id est, fidem tuam qua iustificaris, que modo nulla uidetur quantum ad remunerationem, in remuneratione manifestam omnibus faciet. Et iudicium tuum tanquam meridiem, id est, bonum propositum tuum quo elegisti sequi Dominum, promittentem ea que non uidentur, potius quam mundum dantem ea que uidentur et non permanent, educet de tenebris ignorantie tanquam meridiem, id est, ita omnibus in remuneratione notum faciet, sicut meridianam lucem. Et ideo subditus esto Domino, omni obedientia et humilitate ei seruiens. Et ut possis esse subditus,  ora eum de perseuerantia. Qui stat, uideat ne cadat ; perseueret bonum opus, perseueret oratio: nondum accipis mercedem. Ille dare potest, sed tu nondum potes accipere. Quasi dicat: Ecce subditus sum et oro eum, sed nonne uides quomodo ille peruersus male operans, florens, per iniquitatem elatus, non me dignatur agnoscere? in his quomodo durabo? Ad hoc. Noli emulari, id est, ne inuidus sis ei qui prosperatur in uia sua, non in uia Dei que arcta est, id est, qui prosperatur in desideriis carnis sue, quia tribulabitur in peruentione: tu in uia tribularis, in peruentione prosperaberis. In hac uita tu incedis per angustam uiam, ille per latam: sed ille angustiabitur, tu uero dilataberis. Illius uia lata est, et ducit ad mortem: tua arcta est, et ducit ad  uitam. Noli inuidens esse in homine faciente iniustitias, id est, in prosperitate eius qui magis diligit mundum quam Deum, creaturam quam Creatorem: quod iniustum est. Potius desine ab ira, noli turbari: ira furor breuis est de prosperitate malorum et labore bonorum: et derelinque furorem, id est, noli adeo turbari de flore malorum, ut excecetur oculus mentis: potius consule oculum fidei, in qua hec abrenuntiare dictus es, non hec tibi in premio promissa sunt, sed eterna bona: quia furor est, non ratio, irasci contra Dominum, et murmurare contra eum. Furor maior est quam ira. Hunc furorem derelinque. Noli emulari ut maligneris: si in animo habes iram, nunquam ad hoc peruenias, ut malignum imiteris, ut nequam efficiaris; noli indignari  quod ipse hic abundat, et tu non; quia non sunt hec uera bona, non hec tibi promissa sunt, potius attende Dominum tuum qui hec contempsit: nichil pateris quod ipse passus non sit. Quoniam qui malignantur, exterminabuntur a terra uiuentium, extra terminos hereditatis filiorum Dei erunt. Tollatur impius ne uideat gloriam Dei . uel hic exterminabuntur non bene colentes terram suam, non regentes terrenos motus: et ideo non hereditabunt eam impassibilem. Sustinentes autem Dominum, id est, pondus preceptorum Domini in nullo contra Dominum murmurantes, uel cum patientia si moram fecerit exspectantes, ipsi hereditabunt terram, uel terram uiuentium, uel terram suam, quam hic  bene coluerunt, tandem possidebunt immortalem et impassibilem. Et hoc cito erit: adhuc pusillum, scilicet sustine, quia parua est mora huius temporis, quantacunque nobis uideatur, comparata eternitati, adeo ut nec punctum ad eam possit dici. Quis enim finitum infinito comparet? Laborandum est eternum pro eterna mercede, sed non uult hoc misericordia Dei: pro parui temporis labore, eternam uult dare mercedem, et ideo sustine adhuc, id est, cum patientia exspecta pusillum. Et non erit peccator, id est, usus peccatoris. Non quin sit, cum dicatur: Et ibunt hi in supplicium eternum ; sed illud erit potius non esse, quam esse. Hic est peccator, hic habet locum apud Deum, qui utitur illo ad probationem bonorum, sicut diabolo usus est  ad probandum Iob : ita est hic locus eius, quomodo est in fornace aurificis, locus palee: ardet palea, et aurum purgatur: sic seuit impius, ut iustus purgetur. Postquam purgati fuerint iusti, non erunt qui in eos seuiant ad purgandum. Aliter: Non erit peccator, id est, diabolus non habebit in te quidquam: Queres locum eius et non inuenies. Peccatum est locus diaboli, quod adhuc non erit; uel hoc modo non erit peccator, queres locum eius, et non inuenies; ibi separabitur a te, quia ultra non habebit locum, non poterit tibi utilis esse sicut hic fuit, quia uiuit impius pio. Qui malignantur, exterminabuntur. Mansueti autem, scilicet portantes iugum Domini, iuxta illud: Tollite iugum meum super uos, et discite a me quia mitis sum et humilis corde ; hereditabunt  terram, a qua illi exterminabuntur, id est Ierusalem sanctam, que liberabitur de peregrinatione ista: uel terram, id est, carnem suam quam hic excoluerunt possidebunt immortalem et impassibilem, et he erunt delicie ipsorum. Delectabuntur in multitudine pacis: in Deo, in quo est multa pax, id est abundantia perfecta: Ipse erit omnia in omnibus , et ideo ibi erit multa pax, quia nulla perturbatio, nulla anxietas. Interim autem non deerit persecutor: pugnandum est, quia non coronabitur nisi qui legitime certauerit . Obseruabit peccator iustum, diligenter queret locum ad decipiendum. Et stridebit super eum dentibus suis, id est, graues et mordaces sententias in eum dabit ad hoc ut deuocet. Sed que cura iusto? Nihil ei poterit nocere. Dominus  autem, in quo iustus confidit, irridebit eum, id est, risu dignum ostendet iusto, ut cum ille nitatur uulnerare huius tunicam, propria transfigit uiscera. Huius carnem uulnerat, sed suam occidit animam. Ideo irridebit, quoniam prospicit quod ueniet dies eius, scilicet dies examinationis, dies perditionis: priora eius florent, sed posteriora arent. Ergo noli inuidere, sed prospice diem eius, et uide quia aut conuertetur, et tuus erit: aut perseuerabit, et a te sequestrabitur. Ostendit quomodo ueniat dies eius perditionis. Gladium euaginauerunt peccatores, ut interficerent corpus. Intenderunt etiam arcum suum, id est, parauerunt occultas insidias, quibus animam deuocarent: sed uide, quia gladius eorum intret, id est,  intrabit in corda ipsorum: quia dum nituntur corpus iustorum occidere, occidunt animam suam. Et arcus eorum confringatur, id est insidie eorum frustrabuntur. Ad hoc intenderunt arcum, ut decipiant pauperem, id est iustum de se non presumentem, et inopem, id est Dei opem querentem. Ad hoc euaginauerunt gladium, ut trucident, id est, foris terribiliter occidant rectos corde, dirigentes cor suum ad uoluntatem Dei. Ergo noli emulari impio, noli illi inuidere: quia melius est modicum iusto, super diuitias peccatorum multas; scilicet sperare ea que non uidentur: et si des quod peccatoribus modicum et uile uideatur, melius est iusto quam multum florere in mundo. uel aliter continuatur ad hoc quod dixit, et arcus eorum confringatur; quasi aliquis dicat:  Quomodo confringetur? Nonne mea aufert? nonne assidue mihi insultat? Ad hoc melius est iusto modicum, id est, sola necessaria melius ualent recte uiuenti, quam multe diuitie iniustorum. Nec hoc etiam diu erit quod tibi noceat: Quoniam brachia peccatorum conterentur, id est, diuitie et potentia in quibus peccatores confidunt, diminuentur. uel fortitudo eorum diminuetur in gehenna, ut illius diuitis qui apud superbos splendide epulabatur, apud inferos torquebatur . Et quid interim? Confirmat autem iustos Dominus. Christus milites suos suo exemplo corroborat, ut non inuidentiam habeant flore malorum, ut non recusent eorum sustinere pressuram: quod passus est imperator, non dedignentur digne pati. Quis nos separabit a  caritate Christi ? Ille pro impiis mortuus est, et nos pro iusto non moriemur? Ideo iustos confirmat, quia nouit Dominus dies immaculatorum, id est, diligit conuersationem bonorum. Et ideo hereditas eorum in eternum erit: ideo caro eorum bene culta, que hic fuit mortalis et passibilis, ad hoc perducetur, ut sit eterna et impassibilis. Hoc modo erit eterna. Non confundentur in tempore malo, in tempore futuri iudicii, quod impiis erit malum, non confundentur ab exspectatione sua: sed potius saturabuntur in diebus famis malorum; ubi mali patientur famem, isti saturabuntur. Nam peccatores non saturabuntur, quia peribunt. Aliter: Interim dum ad illam hereditatem perueniant, non confundentur in tempore malo, id est, in hoc tempore tribulationis:  quia tribulatio patientiam operatur, patientia autem probationem, probatio uero spem, spes autem non confundit . Et in diebus famis, id est, in hoc tempore in quo sunt dies famis, ubi beati qui esuriunt et sitiunt iustitiam , saturabuntur interiori saturitate, iuxta illud Apostoli: Gloriamur in tribulationibus . Quia peccatores peribunt: ideo iusti saturabuntur uel hic, uel in futuro, quia soli peccatores non saturabuntur. Peccatores cum tribulantur, nullum locum habent consolationis, nec interius: exterius foris patiuntur, intus conscientia illos non consolatur. Reuera peribunt. Nam inimici Domini mox ut, id est, postquam honorificati fuerint, terrenis diuitiis et honoribus, et inde exaltati, id est  elati: quod erit mox, quia breuiter durabunt: deficientes deficient, ascendendo descendent, hic interiori defectu, et tandem exteriori: quemadmodum fumus, qui quanto altius ascendit, tanto magis euanescit. Merito hoc illis eueniet, quia mutuabitur peccator, et non soluet: a Deo accepit quod homo est, non bos, asinus; quod quinque sensibus discernit, et non soluet inde debitum, scilicet non aget gratias Deo sibi miserendo, bene uiuendo, et aliis subueniendo, dando externa bona et interna. Iustus autem scilicet non confundetur in tempore malo, quia mutuo accipiet et soluet. Et hoc est quod dicit: Iustus autem miseretur, scilicet sibi, non polluendo animam suam, non recedendo a mandatis Domini, iuxta illud: Miserere anime tue, et eris placens Deo . Et tribuet scilicet aliis, scilicet pauperibus externa bona: quia quod pauperibus tribuit, Deo tribuit: Quod uni ex minimis meis fecistis, mihi fecistis . Si feneras, non speras: si non feneras, non speras: si feneras hominem, id est, si das homini tua ad usuram, non speres inde premium: fenera Deum, id est, da Deo tua ad usuram, da pauperi qui tibi soluere non potest: et accipe Dominum fideiiussorem, et magnum tibi crescit fenus: dabit uel tribuet in terrena bona, scilicet lucrifaciet alios, proponendo se exemplum bone uite. Quasi dicat: Iustus tribuet, peccator non tribuet. Quare iustus. Quia benedicentium est, id est, uoluntarie bonam uitam instituentium hereditare, id est, excolere terram suam, id est, uitam suam, quam tandem hereditabit  eternam. Maledicentium autem, id est, malam uitam uoluntarie instituentium, disperire, id est, non colere terram suam. Et hoc est quod dicit: Quia benedicentes ei hereditabunt terram; maledicentes autem ei disperibunt. Quasi dicat: Non tantum non hereditabunt, sed disperibunt maledicentes ei, id est, contemnentes eum. Quasi dicat: Et hoc quod bene dices ei hereditatem terram, non a se, sed a Domino, quia apud Dominum gressus hominis dirigentur. Non est hominis dirigere uiam suam. Apud Dominum gressus hominis, iusti scilicet, id est, eius uoluntates omnes ad exemplum Christi Domini sui directe fient, ut sint apud Dominum, id est, ad uoluntatem Domini. Salomon : Hominis est preparare uiam suam, sed Domini est dirigere. Distorti  erant affectus nostri, extra uiam eramus; sed uenit Christus, uocauit nos, iustificauit, sanguinem suum pro nobis fudit, et sic in uiam reduxit. Tentatus est, passus est peior: non hoc possumus pati quod ipse prior non sit passus: et uiam eius uolet: igitur sequamur uoluntarie cum precedente, non attendentes quo eamus, sed quo perueniamus: patimur temporalia mala, perueniamus ad eterna scilicet bona. Et ideo homo uiam insistet, per quam Christus iuit. Et quia uiam uolet, id est, quia Christum imitabitur, cum ceciderit, non collidetur: hoc est uelle uiam eius, tribulationes pati, et non deficere; pati exterius, et non deficere interius. Unde alibi: Custodit Dominus omnia ossa eorum, unum ex his non conteretur  . Cum ceciderit in aliquas tribulationes, non collidetur: illa afflictio non erit ei ad deiectionem, sed potius ad exaltationem, quia Dominus supponit manum suam: ideo auxilio et exemplo suo eum subleuat quia prior passus est. Aliter: Firmat manum eius, id est, opera eius. Hieronymus. Septies cadit iustus, et resurgit . Cadit cogitatione, delectatione, uerbo. Resurgit confessione, spe, fide et opere. Et ideo iustus, quia iustus ex fide uiuit . Et reuera iustus non collidetur quia Dominus non derelinquet eum, dirigendo gressus eius: quod mihi experto credite. Iunior fui, etenim senui. Hic loquitur Ecclesia tota, que una est in sacramentis, sed in personis diuersa: et ideo quasi unus homo tota loquitur. Iunior fui, id est, feruentior  in caritate, cum primitiua eram in Abel, in patriarchis. Et reuera iunior, nam senui: iam enim refriguit caritas. Et non in iuuentute, nec in senectute uidi iustum derelictum interius, quin Dominus semper dirigeret gressus eius, et si multi uisi sunt derelicti, quantum ad exterius. uel iunior fui, id est, paruula, quia in paucis tempore Abel iusti sine fecunditate adhuc. Et hoc ostendit: Etenim senui, id est, creui et multiplicata sum in senecta haberi. Et non uidi iustum derelictum, scilicet a pane uerbi Dei: quia nunquam lex Dei, id est eius uoluntas, recedit de corde et ore eius. Eius ori nunquam Christus abfuit. Nec semen eius, id est imitatores eius, querens panem, scilicet uite, panem uerbi Dei non habens, et ideo mendicans. uel semen eius, id  est, bona opera que hic seminauit, sine fructu, id est sine mercede: tunc semen quasi querit panem, cum non crescit in fructus. Ostendit quomodo iustus nunquam pane uite scilicet careat, quia semper habet. Tota enim die, id est assidue, iuxta illud: et in lege eius meditabitur die ac nocte ; miseretur, scilicet sibi, ensem illum rationis quo accinctus est non permittens rubigine consumi. Et commodat aliis eumdem panem, non cessat alios obsecrando, admonendo, hortando, rationem reddendo, ad caritatem Dei attrahendo. Et sic subiungit dilectioni Dei, dilectionem proximi. Tota die miseretur et commodat, id est, nunquam lex Dei, id est, uoluntas Dei recedit de corde eius: quando legit, manducat; quando inde cogitat, ruminat; ut sit mundum  animal et non immundum quod deglutit, id est, obliuiscitur quod audit, iuxta illud Salomonis: Incomparabilis thesaurus quiescit in ore sapientis, stultus autem deglutit illum . Augustinus dicit: »Miseretur, id est, feneratur; pauca dat, et multa recipit: sic et iustus dat terrena, ut accipiat celestia: dat peritura, ut accipiat eterna.« Si feneras, non speras, si non feneras, non speras; si feneras hominem, non speras a Deo mercedem; fenera Deum, et accipies mercedem; accommoda pauperi, fac eum debitorem, accipe Deum fideiiussorem. In celis iam sedet, in terris tamen non dedignatur soluere debitum pro paupere, qui se in paupere dicit accipere: Quod uni ex minimis meis fecistis, mihi  fecistis . Tota die miseretur et commodat. Nunquam caritas est otiosa: si habet exteriora bona, tribuit ea: si ea non habet, tribuit bonam uoluntatem. Non ergo derelinquitur iustus, sed potius non deserente se Deo, comparabilis est illi, qui motus intus misericordia, in actum ducit eam. uel perseueranter miseretur anime sue, placens Deo, ut faciat sibi proximum in uia Dei socium. Et ideo semen eius in benedictione erit: comparabilis erit ei, qui quod seminat multiplicatum recipit. Centuplum enim accipiet, et uitam eternam possidebit . Ergo declina a malo, et fac bonum: quod est equipollenter dictum: Noli emulari, noli inuidiam habere in flore malorum; potius fac bonum, quia non erit irremuneratum: uides quia nullus inuidus remunerabitur.  Et sic inhabita, scilicet terram tuam, in seculum seculi: sic eam accipies immortalem et impassibilem. Quasi dicat: Certa legitime, et coronaberis . Si non seminaueris, non metes. Ideo declina a malo et fac bonum, quia Dominus amat iudicium, hoc scilicet, id est, hanc discretionem. uel declina a malo et fac bonum, et faciendo hec, multa mala sustinebis: sed noli deficere, quia Dominus amat iudicium: Quem enim diligit castigat : et in iudicio, id est in flagellatione, non derelinquet sanctos suos, ut uidetur malis, sed potius per hoc conseruabit: pro temporali flagello in eternum conseruabuntur. Et si priora horum uidentur arida, posteriora florebunt. Iniusti autem, quorum priora nunc florent, punientur, id est, eorum posteriora  arescent. Et semen impiorum, id est opera mala que hic seminauerunt, peribit, id est, non erunt in benedictione, id est, multiplicatione, quia irremunerata erunt. Iusti autem, qui modo uidentur derelicti, hereditabunt terram. uel carnem quam hic coluerunt, immarcescibilem recipient. uel terram uiuentium, id est, eternam beatitudinem. Et hoc non ad tempus, sed inhabitabunt in seculum seculi super eam, scilicet stantes, id est, firmiter et stabiliter habentes. Interim autem os iusti interius, id est cor, meditabitur sapientiam, id est, regem et uoluntatem Dei: et lingua eius loquetur iudicium, id est discretionem, et sibi miserebitur, et aliis tribuet illum, docebit proximum quid debeat probare, quid improbare. Lex Dei eius in corde ipsius: hec est illa  sapientia quam meditabitur, et illud iudicium quod aliis loquatur. In corde ipsius, quia uoluntarie operabitur in lege. Et ideo non supplantabuntur gressus eius, id est, cogitationes eius non decipientur, ut deuocetur a malo. Nam non desunt supplantatores. Considerat enim peccator iustum, id est, uitam illius diligenter inquirit: et hoc non ad imitandum, sed querit mortificare eum, id est, deuocare a iustitia, sed non mortificabit: Dominus autem, cuius legem assidue meditatur, non derelinquet eum in manibus eius. Linquit quidem in manibus exterioribus, quia permittit ab eo affligi, sed non derelinquet interius, quia non deuocabitur secundum uoluntatem eius. Hoc modo non derelinquet, quia etsi impius hic  damnet eum, Dominus tamen nec damnabit in futuro iudicio, cum iudicabitur illi, scilicet pio de impio, uel non derelinquet eum in manibus eius, traditum foris in manibus eius, cum conceditur illi adeo flagellare pium, quantum uelit, et iam tum cum iudicabitur illi, scilicet impio de pio, id est, cum iudicabitur pius secundum uoluntatem impii, quia illud iudicium fiet ad probationem pii et ad damnationem impii. Et quia non derelinquet te in manibus impii, ergo noli emulari, sed exspecta Dominum, scilicet remuneratorem et liberatorem cum omni patientia. Et hoc modo exspecta: Custodi uiam eius, quam ipse tibi premonstrauit, uiam patientie et humilitatis. uiriliter age, a bono opere nunquam desistas: et exaltabit te de uirtute in uirtutem; adeo exaltabit,  ut hereditate capias terram. uel terram uiuentium uidebis ex compendio, cum tu ad dexteram, illi erunt ad sinistram. Aliter: Et exaltabit te tandem, ut hereditate capias terram, quia etiam hic te exaltabit. Consule oculum fidei, et uidebis, scilicet te exaltatum, id est eleuatum et beatum, cum perierint peccatores, id est, cum tradentur in reprobum sensum, iuxta illud: Manus suas lauabit in sanguine peccatoris . Cum enim iustus uidet impium derelictum a Deo propter iniquitatem suam, in casu illius sibi cauet magis. Et reuera peribunt impii, quia ego attendens eius priora, uidi impium superexaltatum et eleuatum sicut cedros Libani, in diuitiis, in honoribus, in potentia. Et transiui, scilicet agilitate mentis ad eius nouissima, scilicet ab hac falsa  felicitate ad ueram: et ecce non erat; non quod omnino non esset, sed dum quesiui eum, non est inuentus locus eius; quia planato ferro, non est opus lima. Aliter: Quare dico, exspecta? quare dico, custodi? Quia uidi impium non custodientem et non obseruantem, hic exaltatum in terrenis. Et transiens ad nouissima eius, non inueni eum sic abundantem. Et quia uides florem malorum cito casurum, tuam felicitatem appropinquare, noli malis inuidere quod florent; noli illos imitari, sed potius custodi innocentiam; noli tibi ipsi nocere, noli murmurare contra Dominum. Et uide potius, id est, intellige equitatem, id est, iustitiam Dei: non enim sine ratione malos florere permittit hic, bonos autem laborare. Iudicia Dei non ideo iniusta, quia occulta. uide equum esse  laborare in uinea, ut nummus recipiatur in uesperis . Ideo custodi innocentiam, quoniam sunt reliquie homini pacifico, id est, patienter agenti et non murmuranti contra Dominum de temporali felicitate: sunt reliquie, id est, illi reseruatur post mortem eterna felicitas: a simili, sicut pauperi qui de suo non habet, reseruantur reliquie de mensa diuitis. Aliter: Non est inuentus locus eius, scilicet diuitis. Quasi aliquis dicat: Non ergo licet hic abundare? inquit, licet, sed custodi innocentiam: habes sacellum argenti, et custodis ne tibi subtrahatur, et innocentie damnum negligis? Et uide equitatem, id est directionem: non dirigas oculos ad presentia: et uidebis quoniam sunt reliquie homini pacifico, scilicet post  mortem habebit uitam. Iniusti autem, qui non custodiunt innocentiam, disperibunt: uariis tormentis cruciabuntur, uel hic excecabuntur interius. Et simul reliquie impiorum interibunt, id est, et posteriora eorum arescent. Iusto utilia sunt et priora quibus humiliatur, et posteriora quibus exaltatur. Iniustis contra perditioni sunt et priora quibus exaltantur, et posteriora quibus deiiciuntur. Salus autem iustorum a Domino. Quasi dicat: Quod iusti hoc modo saluantur, custodiendo innocentiam, uidendo equitatem, a Domino est, non ab ipsis. Et protector est eorum contra impugnatores in tempore tribulationis, id est, in hac uita. Et quia ipse est eis salus, ipse protector adiuuabit eos Dominus, scilicet in perficienda obedientia. Et liberabit eos, a conformatione  malorum: et tandem eruet eos a peccatoribus, separando grana a paleis. Et saluabit eos perenni saluatione, quia grana sunt, et non palea. Et merito, quia sperauerunt in eo, non in mundo. Ergo noli emulari, noli inuidentiam habere in malignantibus: sed potius spera in Domino et fac bonitatem, quia et te adiuuabit, et te saluabit.



PSALMUS XXXuII. PSALMUS DAuID IN REMEMORATIONE SABBATI.

»Domine, ne in furore tuo arguas me, neque in ira tua corripias me. Quoniam sagitte tue infixe sunt mihi, et confirmasti super me manum tuam. Non est sanitas in carne mea a facie ire tue; non est pax ossibus meis a facie peccatorum meorum. Quoniam iniquitates mee supergresse sunt caput  meum, et sicut onus graue grauate sunt super me. Putruerunt et corrupte sunt cicatrices mee a facie insipientie mee. Miser factus sum et curuatus sum usque in finem, tota die contristatus ingrediebar. Quoniam lumbi mei impleti sunt illusionibus, et non est sanitas in carne mea. Afflictus sum et humiliatus sum nimis, rugiebam a gemitu cordis mei. Domine, ante te omne desiderium meum, et gemitus meus a te non est absconditus. Cor meum conturbatum est, dereliquit me uirtus mea; et lumen oculorum meorum, et ipsum non est mecum. Amici mei et proximi mei aduersum me appropinquauerunt et steterunt. Et qui iuxta me erant, de longe steterunt: et uim faciebant, qui querebant animam meam. Et qui inquirebant mala mihi, locuti sunt  uanitates, et dolos tota die meditabantur. Ego autem tanquam surdus non audiebam, et sicut mutus non aperiens os suum. Et factus sum sicut homo non audiens, et non habens in ore suo redargutiones. Quoniam in te, Domine, speraui, tu exaudies me, Domine Deus meus. Quia dixi: Nequando supergaudeant mihi inimici mei: et dum commouentur pedes mei, super me magna locuti sunt. Quoniam ego in flagella paratus sum, et dolor meus in conspectu meo semper. Quoniam iniquitatem meam annuntiabo, et cogitabo pro peccato meo. Inimici autem mei uiuunt et confirmati sunt super me, et multiplicati sunt qui oderunt me inique. Qui retribunt mala pro bonis, detrahebant  mihi, quoniam sequebar bonitatem. Ne derelinquas me, Domine Deus meus, ne discesseris a me. Intende in adiutorium meum, Domine Deus salutis mee.«



ENARRATIO.

Si uoluamus omnem scripturam que de Dauid inuenitur, nusquam inueniemus Dauid recordasse Sabbati. Recordatio, preteritorum est. Cum autem Sabbatum per singulas hebdomadas redeat, non inuenitur illud recordasse, sed obseruasse. Sed inducitur hic quidam recordans illius requiei, quam habuit humanum genus in primo parente, scilicet quod immortale fuit creatum et impassibile conditione, tamen et quandoque futurum immortale et impossibile sine conditione, scilicet ut nec mori posset, nec pati. Sabbatum enim interpretatur requies:  hic, inquam, considerans illam requiem perditam culpa primi parentis, et considerans futurum Sabbatum, cum uel requies uel pena eterna manet quemque, cum hic sit in malis, ne deteriora eueniant, orat et dicit:

Domine, ne in furore tuo arguas me. Futurum est enim, ut in futuro iudicio quidam in ira emendentur, quidam in furore arguantur: illi qui in ira, sic tamen quasi per ignem. Sed illa pena adeo erit grauis, ut si omnia tormenta que hic reis inuenta sunt, simul conferantur, grauior erit ignis ille et intolerabilior. Qui autem in furore, mittentur in ignem eternum: ideo utrumque deprecatur, tanquam dicens Deo: Quoniam ista magna et multa sunt que patior, queso ut illa tibi sufficiant ad uindictam  culpe quam promerui: et incipit illa enumerare, satisfaciens Deo, et offerens illa que patitur, ne deteriora patiatur, ostendens se hic libenter pati omnia, ut tandem illa euadat. O Domine, ure, seca, corripe hic, argue, dum tandem ne in furore tuo arguas me, id est, grauissima et eterna pena. Neque tunc in ira tua corripias me: quia qui tunc in ira corripientur, saluabuntur quidem, sed per grauissimam penam. Hi sunt qui super fundamentum edificauerunt lignum, fenum, stipulam : non quod furor aut ira in Deum cadat, sed quod patientibus ita uidebitur. Si autem in uoce capitis, sic dicemus: Domine Deus Trinitas, usque ad plenitudinem temporis genus humanum pro maxima parte in furore arguisti, in ira corripuisti: quia  mulctatos prima morte, morte interioris hominis omnes idololatras, in mortem corporis coniecisti: tandem si incipit iudicium a domo tua, reuocatos amore resurrectione prima per me, ne in ira tua argue, ne in furore tuo corripe. Etsi uisitas iniquitates in uirga, etsi misces amaritudinibus uniuersa, ne in furore, ne in ira tua ista eueniant: etsi mortem subeunt corporalem, tamen quos misericordia tua per me restituisti resurrectione prima in homine interiori, spe felici restituendos se esse gaudeant resurrectione secunda exteriore, et quasi quesiturus esses, que causa, Domine, ut ita pro tuis agendum susceperis? ad hoc, quoniam sagitte tue infixe sunt mihi, id est, humano generi, et mihi,  quantum ad illam naturam. Non est sanitas in carne mea, id est, in inferioribus membris, quia et ipsa terram tuam experiuntur in Adam. Non est pax ossibus meis, id est, firmioribus meis, quia non sunt ipsa a peccato immunia. uel in uoce Ecclesie: ideo noli in futuro furore iudicare et in futura ira, quoniam sagitte tue infixe sunt mihi: sufficiat tibi hec temporalis uindicta, et pena quam modo patior. Iam enim uindicas, sagitte tue infixe sunt mihi, patior in primi parentis culpa: quod enim illi fuit pena, nobis factum est natura. Unde Apostolus: Fuimus et nos aliquando natura filii ire , id est, portantes uindictam. He sunt sagitte, mortalitas, fames, sitis, somnus, et cetera huiusmodi. Sagittas uocat, dolores animi et corporis quos patimur:  uel sagittas dicit uerba Dei, que infixa sunt in cordibus nostris, quibus fit ut recordemur Sabbatum: et ipsa recordatio Sabbati, et nondum receptio, facit nos nondum gaudere et agnoscere non esse sanitatem in ipsa carne. Quasi dicat: et hec tua animaduersio qua modo uindicas, magna est, quia confirmasti super me manum tuam, id est, fecisti meam penam continuam: ad similitudinem magistri, cuius manus non recedit a dorso pueri. Hec est illa manus, hec est illa miseria. Non est sanitas in carne mea a facie ire tue, id est, a presentia ire tue. Ex quo uindicasti in primo parente, adeo continua est miseria humani generis, ut assidue nobis representet iram tuam. Portamus corpus mortale, plenum tentationibus, plenum sollicitudinibus,  obnoxium doloribus corporalibus, nexum indigentiis, mutabile, languidum et cum sanum est, quia utique nondum plene sanum. Nam unde dicebat, non est sanitas in carne mea, nisi quia ista que huius uite dicitur sanitas, bene intelligentibus et Sabbatum recordantibus, non est utique sanitas? Si non manducaueris, inquietat fames, et alia huiusmodi multa, iste naturalis quidam morbus est, qui in Adam fuit solum pena. Et non solum in carne sum infirmus, sed etiam non est pax ossibus meis, id est, uiribus anime mee que sunt ossa, id est, robur hominis: ex carne enim infirmatur homo, sed ratione animi confirmatur. Et quia dixit, a facie ire tue, ne uideretur illa pena esse ex iniustitia iudicis, dicit: a facie peccatorum meorum, id est,  a presentia; cum enim assidue cerno penam, assidue etiam reminiscor culpe. Ante oculos habeo iram tuam, ante oculos habeo peccata mea originalia et actualia. Ideo non est pax ossibus meis, id est, nulla requies anime mee. Quoniam iniquitates mee supergresse sunt caput meum, id est, peccata mea in primo parente erexerunt caput, id est mentem meam, ut se erigeret contra te caput suum: Et eritis sicut dii , quia caput mulieris uir, caput uiri Christus, caput Christi Deus . Et ille iniquitates supergresse sunt caput meum, id est, erigendo mentem meam depresserunt eam, et per uindictam tuam ceciderunt super eam, ut iam non ualeat uti libertate sua, uelut ira et concupiscentia, que deberent rationi subiacere:  quia perfecta discretione debemus irasci quibus irascendum est, et concupiscere que concupiscenda sunt. He supergresse sunt caput meum, id est, uicerunt rationalitatem. Et non parum supergresse sunt, sed sicut onus graue grauate sunt super me. Aliter: Confirmasti super me manum tuam, sicut dictum est: et post hanc miseriam est mihi alia: Non est sanitas in carne mea, id est, affligor exterius omni afflictione: et hoc a facie ire tue, quia timeo iram tuam futuram. Non est pax ossibus meis, id est, affligor omni afflictione interiori, propter illud iudicium futurum: a facie peccatorum meorum, tam originalium quam actualium. Hieronymus: »Quoniam iniquitates mee supergresse sunt caput meum, cognosco magna peccata mea et preualere uiribus meis: uel quia iniquitates  mee extulerunt caput, et quasi leues uolabant, acceperunt pondus uindicte quod deprimeret: sicut onus graue grauate sunt super me, id est, reuerse sunt in me et grauate.« Quasi dicat: Et quod grauius est, Putruerunt et corrupte sunt cicatrices mee, id est, peccata in baptismo dimissa. Et hoc modo sanata, rursum in consuetudinem duxi, quod dum fit, necesse est mortuum iam fetere, quemadmodum uulnus intactum corrumpitur et putet. In eo quod dicit cicatrices, intelliguntur peccata quasi sanata. Aliter: A qua grauatione grauissimi oneris cicatrices mee, id est, originalia peccata deleta in baptismo, corrupta sunt per actualia: et sic putruerunt, id est, grauissima facta sunt; quia grauius torquetur aliquis ueniens ab baptismum, si postea peccat,  quam si non ueniret ad baptismum: quia melius est uiam ueritatis ignorare, quam post agnitam relinquere. Et hoc a facie insipientie mee, id est, cognosco ex insipientia mea hoc contigisse: quia sicut sapientia est sibi in posterum cauere, sic insipientia est sanatum in posterum sibi non cauere. Hieronymus: »Porcorum mos est ceno pro bonis odoribus uti: non sum talis. Nam mihi mea uulnera fetent, et ideo penitentiam desidero.« Unde, a qua corruptione et a qua putredine miser factus sum, id est, continua miseria afflictus sum exterius. Et curuatus sum, scilicet interius multimoda incuruatione, quia rationalitas extenditur non solum ad necessaria, sed etiam illicita, usque in finem, quantum potui incuruari et deprimi, uel usque in mortem, a  qua incuruatione tota die, id est assidue, contristatus ingrediebar, id est, uiuebam, ex quo Sabbati recordari cepi. Unde in Canticis canticorum: Ecce tu pulchra es, amica ma; oculi tui columbarum ; quia columba gemitum habet pro cantu, et perfecti in Ecclesia mundo fallaciter et perniciose blandienti adgemunt, cui alii congaudent. Et merito contristatus, quoniam lumbi mei impleti sunt illusionibus, et non est sanitas in carne mea. Repetitio - idem est quod supra, non est sanitas in carne mea, non est pax ossibus meis. In lumbis est delectatio, in delectatione procreatio. Et ex anima omnes cogitationes procreantur, que delectationes plene sunt illusionibus, id est, uanitatibus et phantasmatibus multis,  adeo ut nec Dominicam orationem ualeat quis ex corde cantare, quin multa impediant et mentem alienent. Et non est sanitas in carne mea, ut dictum est. Aliter: Domine, ne in furore tuo arguas me, in iudicio, quando peccatores condemnabuntur, hic me arguas: Furor et ira intelligitur diabolus, id est, noli me iudicare per diabolum, sed per teipsum, uel arguere uerbis, corripere flagellis. Quoniam sagitte tue infixe sunt mihi, id est, uerba tua impressa sunt menti mee. Et confirmasti super me manum tuam, id est, non impotens fuisti ad me deprimendum. Non est sanitas in ossibus meis, id est, non purum corpus meum, iuxta illud, Scio quia non habitat in me, hoc est, in carne mea, bonum . Non est pax ossibus meis, ut supra. Quoniam iniquitates  mee supergresse sunt caput meum, quasi dicat: Tot sunt iniquitates mee, ut ego eas portare non possim; sed caput meum, id est Christus, suas eas fecit, et iniquitates nostras ipse portauit ; ideo ipse portauit, quia sicut onus graue grauate sunt super me. Et non mirum, quia putruerunt et corrupte sunt cicatrices mee, a primo homine usque ad Christum, peccata humani generis deteriorauerunt, usque dum uenit Samaritanus ille, qui alligauit uulnera infundens uinum et oleum , id est, passionem et Spiritus sancti gratiam. A facie insipientie mee, scilicet cicatrices mee corrupte sunt: quia infirmitatem Christi, insipientiam putaui; cuius incarnatio magna fuit sapientia. Miser factus sum et curuatus usque in finem, id est,  usque ad Christum. Et quia lumbi mei impleti sunt illusionibus, id est, quia anima mea et interior mens, a uero defecit: et quia non est sanitas in carne mea, afflictus sum, scilicet in corpore, et humiliatus sum nimis, scilicet interiori, quia me erexi contra mandata tua; unde rugiebam, id est, cum magno dolore intus lamenta dabam, ut rugitus possit dici. A gemitu cordis mei, non a gemitu carnis. Gemitus carnis est, pro amissione terrenorum: gemitus uero cordis, pro amissione quietis. Domine, ante te omne desiderium meum. Quasi dicat: Et gemendo quid desiderem, et quare gemam, tu, Domine, scis; quia non desidero nisi quod desiderandum est, scilicet requiem illam et beatitudinem, quam amisi in primo parente, pro qua semper est orandum, quia dictum  est: Sine intermissione orate . Qui semper clamat, semper desiderat; qui semper desiderat, semper orat. Qui cessat ab amore cessat ab oratione. Qui sunt qui cessant ab amore? De quibus dicitur: Ex abundantia iniquitatis refrigescet caritas multorum . Frigus enim caritatis silentium est cordis, feruor uero caritatis clamor est cordis. Si semper flagrat caritas, semper clamas; si semper clamas, semper desideras; si semper desideras, semper oras. Ergo semper desidera, ut semper ores. Et quia tu scis, id est, probas desiderium meum, quod est secundum uoluntatem tuam, ideo gemitus meus a te non est absconditus. Quamuis enim aliquando foris gaudere uideat, et gemitus meus non  semper ueniat ad aures nominum, tamen semper est coram te. Et merito gemo, quia cor meum conturbatum est; timeo latrones, timeo damna temporalia, motus terre, et celi undique sollicitudo incutitur. Et non est mirum si cor conturbatur, quia dereliquit me uirtus mea, id est constantia mea; factus sum inconstans: uel uirtus, id est, rationalitas Ideo autem derelictus sum a uirtute, quia lumen oculorum meorum, lumen cordis, sine quo cor humanum in tenebris est, id est Deus, ipsum non est mecum, ipsum scilicet, sine quo esse non possum. Quasi dicat: Pro qua uirtute restituenda, pro quo lumine reddendo, pro qua turbatione auferenda, ego solus inter omnes mortales ad hoc idoneus, factus sum obediens Patri usque ad mortem . Et quia me sic humiliatum uiderunt,  ad cumulum miserie mee, amici mei, id est, qui amici deberent esse, ut infirmi medico, serui Domino, creatura Creatori, gentes scilicet, et proximi mei, Iudei secundum carnis cognationem proximi, appropinquauerunt, scilicet corpore, sed aduersum me, corde, dicentes: Crucifige . Et steterunt, scilicet aduersum me, id est, aduersum salutem suam. Sicut Christus antea in Ecclesia locutus est, ita nunc Ecclesia loquitur in Christo. Aliter: uirtus meorum, id est, rationalitas, dereliquit meos in tantum, quod lumen oculorum meorum, id est, Diuinitas mihi unita, sine qua esse non possum quantum ad ueram essentiam, ipsa non est mecum quantum ad reputationem illorum, quia tantum putant me esse hominem, et ideo amici mei qui deberent  esse, et proximi quantum ad carnem, appropinquauerunt non ad imitationem, sed aduersum me. Et preterea illi qui iuxta me erant, id est discipuli, qui me cognouerant, de longe steterunt, ut Petrus, qui ad uocem ancille me negauit , ut illud: Stabant omnes noti eius a longe . Et quia amici desuererunt, ideo uim faciebant qui querebant animam meam, id est uitam meam, ad perdendum, illi ideo faciliorem accessum habuerunt. Et qui inquirebant mala mihi, id est mortem, cum non haberent ullam ueram causam, locuti sunt uanitates, id est mendacia, Hunc audiuimus subuertentem gentem nostram . Et, Hic dixit: Possum destruere templum hoc, et in triduo reedificare illud . Et quia locuti sunt uanitates,  ideo dolos tota die meditabantur. Ego autem, qui ad hoc ueneram, ut exemplum patientie et humilitatis darem, tanquam surdus non audiebam, et sicut mutus non aperiens os suum, id est, non respondi, tanquam nec audirem, nec loqui possem. Et factus sum sicut homo non audiens, et non habens in ore suo redargutiones. Apertius id ipsum dicit, non ideo eos in passione non redarguit, quin haberet unde argueret, qui sepe illis respondit: ue uobis, scribe: Quid me tentatis, hypocrite ? Sed tacuit in passione, ut adimplerentur Scripture, Sicut ouis ad occisionem ductus est , ut nobis formam patientie daret. Si enim de cruce descenderet, non uideretur potentiam estendere,  sed impatientiam exhibere. Maius signum potentie fuit de sepulcro surgere, quam de cruce descendere. Ideo illis non contradixi, ideo omnia patienter sustinui, quoniam in te, Domine, speraui, tibi causam meam commisi. Hic monet suos, quid agendum sit in tribulationibus, quia cum posset resistere, noluit, sed sperauit in Domino. Et quia in te speraui, tu exaudies me, Domine Deus meus. Ergo, o fidelis uir, si causa tua non auditur per terrenum iudicem, noli desperare, noli deficere; quia si hic non exauditus fueris, exaudieris in celo: si hic a terreno iudice accipies sententiam, a Deo accipies in celo coronam. Et alia causa cur factus sum sicut homo non audiens. Quia dixi, id est, mecum illud statui, ut in patientia perseuerarem, ideo ne aliquando  supergaudeant mihi inimici mei, id est, ne Iudei mihi insultent in passione deficienti, uel alii inimici insultent meis in tribulatione deuocatis. Et ne pedes mei, id est, opera uel affectiones meorum, commoueantur, id est, a te recedant, deficientes in tormentis, et sic inimici super me magna loquantur, multas et magnas blasphemias. Et reuera scio quia deficientes meos irridebunt, si moti fuerint pedes meorum, quia iam sepe talia fecerunt. Dum commouentur pedes mei, super me magna locuti sunt. Et ideo non habui redargutiones, quia uoluntarie ad passionem ueni, non ex necessitate. Quoniam ego in flagella paratus sum, et hoc ideo, quia dolor meus, id est, meorum, quem habent ex transgressione primi parentis et propriis commissis,  in conspectu meo semper, donec doleam, quemadmodum in conspectu medici est uulnus. Bene dixi, dolor meus: quoniam iniquitatem, scilicet illorum, meam annuntiabo ego Christus, non enim iniquitatem feci, sed suscepi. Et non solum nuntiabo iniquitatem esse meam, sed cogitabo pro peccato meo, id est, meorum dolendo. Ita et tu quisque fidelis imitare Christum, non solum confitere peccatum tuum, sed cogita ut deleas. Fluant lacryme, fiant eleemosyne: gaudeat pauper de tuo dato, ut et tu gaudens de Dei dato; eges tu, eget ille; eget ille tui, eges tu Dei. Exple tu hic foris eius indigentiam, ut et Deus tuam interiorem suppleat inopiam. uel ideo super me magna locuti sunt, quoniam ego in flagella paratus sum, quod ipsi non putant, sed in flagella  coactum. Quod si intelligerent obedientie esse quod flagellor, quia Nemo tollit a me animam meam , non super me magna locuti essent. In flagella paratus sum, ut patiar illa flagella que illi essent passuri. Quasi dicat: Ego in flagella paratus sum, inimici autem mei, tam mei quam meorum, uiuunt, id est florent in hac uita, et ideo confirmati sunt super me, id est, preualuerunt in causa mihi et meis quantum ad exterius, preualuerunt enim mihi Iudei in passione mea et meis, uerberando et occidendo. Et in illa confirmatione multiplicati sunt, id est, multi inuenti; plures enim facti sunt persecutores, quam imitatores. Qui oderunt me inique. Quomodo inique subiungit: Qui retribuunt mala pro bonis, detrahebant  mihi; hoc quid nequius? Qui reddit mala pro malis, bonus non est; qui non reddit bona pro bonis ingratus est; qui autem mala pro bonis, iniquus est: mala pro bonis, odium pro dilectione, perditionem pro salute, mortem pro uita; detrahebant mihi non propter aliam causam, nisi quia sequebar bonitatem, id est, quia dissimilis illis eram et contrarius operibus eorum. Ne derelinquas me. Quasi dicat: Sed tu ne des sanctum tuum uidere corruptionem . Domine, per gratiam, Deus meus per naturam. Ne discesseris a me, non resuscitando, ut illi putant, uel ne derelinquas meos, dando constantiam in tribulatione, et ne discesseris a meis liberando ab inimicorum deuocatione. Et ut ne derelinquas, ut ne discedas, Indende in adiutorium meum, id est, da auxilium  libero arbitrio quod dedisti. Domine Deus salutis mee, qui es Dominus Deus per naturam, factus es Deus salutis per gratiam. uel non solum non discedas a me Christo, sed potius facie intende in me extensum in cruce, dando mihi resurrectionem. Domine Deus salutis mee, id est, qui dedisti me meis auctorem salutis.



PSALMUS XXXuIII. IN FINEM PRO IDITHUM, CANTICUM DAuID.

»Dixi: Custodiam uias meas, ut non delinquam in lingua mea. Posui ori meo custodiam, cum consisteret peccator aduersum me. Obmutui et humiliatus sum, et silui a bonis, et dolor meus renouatus est. Concaluit cor meum intra me, et in meditatione mea exardescet ignis. Locutus sum in lingua mea: Notum fac mihi, Domine, finem  meum. Et numerum dierum meorum quis est, ut sciam quid desit mihi. Ecce mensurabiles posuisti dies meos, et substantia mea tanquam nichilum ante te. uerumtamen uniuersa uanitas, omnis homo uiuens. uerumtamen in imagine pertransit homo, sed et frustra conturbatur. Thesaurizat, et ignorat cui congregabit ea. Et nunc que est exspectatio mea? Nonne Dominus et substantia mea apud te est? Ab omnibus iniquitatibus meis erue me, opprobrium insipienti dedisti me. Obmutui, et non aperui os meum: quoniam tu fecisti: amoue a me plagas tuas. A fortitudine manus tue ego defeci in increpationibus: propter iniquitatem corripuisti hominem. Et tabescere fecisti sicut araneam animam eius, uerumtamen uane conturbatur  omnis homo. Exaudi orationem meam, Domine, et deprecationem meam; auribus percipe lacrymas meas. Ne sileas, quoniam aduena ego sum apud te et peregrinus, sicut omnes patres mei. Remitte mihi, ut refrigerer priusquam abeam, et amplius non ero.«



ENARRATIO.

Historialiter nichil in hoc psalmo agitur de Idithum, qui fuit unus de illis quinque quos constituit Dauid precentores psalmorum , sed ex interpretatione nominis querenda est intelligentia ueritatis. Interpretatum enim nobis est Idithum, transiliens eos. Est in hoc psalmo uox transilientis eos, scilicet humo adherentes, terre incuruatos, de  infimis cogitantes, in terrenis spem ponentes. Hic itaque transiliens, mundum contemnens, terrena omnia conculcans, elegit sibi uiuere in quibusdam spiritalibus gaudiis, que gaudia in hac uita adhuc manentibus, maxime sunt in diuinis Scripturis, ubi inuestigatio utilis fit labore inquisitionis et dulcedine inuentionis. Sed cum omnia mundana iam calcaret, omnes huius uoluptates contemneret, in sola lege Domini meditaretur, in ea sola delectaretur, de ea aliis frequenter loqueretur, de ea aliis prodesse studeret; intellexit non ibi esse morandum, sed adhuc altius ascendendum: quia studio dicendi perdidit diligentiam cognoscendi. Et cum uideret paucos imitatores, multos autem calumniatores, et uerborum uenatores, falsitatem defendentes, contra ueritatem stare paratos,  et assiduitate loquendi difficile esse in lingua non cadere, non enim frustra in homine posita est, periculo loquendi, statuit silentium remedium, dicens secum: Sufficit mihi delectatio intelligentie coram Deo, quid mihi opus est captando loqui, et dare aditum calumniantibus? Dixi ergo, Custodiam uias meas. Titulus in finem. Hec proferuntur pro Idithum, id est, in persona transilientis. Et est Prophete intentio in hoc psalmo ostendere qualiter omnia mundana a fidelibus sint transilienda, et ad quem tendendum, quo perueniendum.

Dixi, id est, statui mecum et deliberaui, custodiam uias meas, id est, omnia opera mea et omnes sensus meos caute obseruabo, adeo ut non delinquam in lingua mea, quod ualde est difficile: Perfectus  enim est omnis qui non peccat in lingua . Qui custodit linguam suam, custodit animam suam . Et: Cultus iustitie, silentium et pax . Et: Eloqui me penitet, tacere nunquam. Et post deliberationem posui ori meo custodiam, non propter bonos, sed cum consisteret peccator aduersum me, id est, cum calumniator staret cum aliis ad audiendum, non ut imitaretur si qua bona audiret, sed aduersum me, id est, paratus calumniari si qua audiret penitenda: aut cum intelligere nequiuit, diceret me nichil dicere. Obmutui. Timens malorum calumniam inter conseruos cibaria non dispensaui, cum mihi credita esset dispensatio. Et ideo obmutui, quia foris non erogaui, intus a Domino accipere non merui. Dictum est illi seruo qui Domini sui acceptum  talentum erogare timuit: Ligatis manibus et pedibus, mittite eum in tenebras exteriores . Si autem illi sic dicitur, qui non fuit cursor ad perdendum, sed puer ad erogandum, quid illis dicetur, qui acceptum talentum luxuriose uiuendo perdunt? id est, scientiam quam a Domino acceperunt luxurioso otio dederunt. Et humiliatus sum, id est, afflictus. Et ideo afflictus, quia silui a bonis, quod non debui: et sic dolor meus renouatus est; ut qui prius dolebam de calumnia malorum, et ideo tacui, postea dolerem quod creditam a Domino dispensationem conseruis denegarem. Et cum essem inter has duas necessitates positus dicendi et tacendi: dicendi, quia talentum Domini acceperam, ut ad  mensuram darem, tacendi ne malis locum calumniandi concederem, Concaluit cor meum intra me, id est, cepit esse inquietum cor meum, conflictatum intus gemino calore, positus inter eos qui calumniari parati erant, et eos qui affectabant instrui, affligebar in utroque: in his, ne proiicerem margaritas ante porcos; in illis, ne erogarem cibaria conseruis. uidebam insensatos, et non arguebam, et me sic tacentem zelus domus tue comedebat . Et in hoc estu etsi multa transilierim, cogitaui tamen adhuc altius ascendendum esse et querendum tutiorem locum. Et in illa mea meditatione exardescit ignis, id est, quoddam desiderium accendit cor meum cognoscendi finem meum. Et post desiderium locutus sum in lingua mea, non ei quem  erudirem, sed a quo erudirer; in lingua mea, id est, in lingua cordis, uel in sermone mihi conuenienti, qui iam hec mundana transilieram, hec locutus sum. Notum mihi fac, Domine, finem meum: finem sine fine, non cursum meum, ut non respiciam ad ea que iam transiliui, sed ad ea prospiciam que restant. Transiliui iam multa, et ueni in quedam meliora his que transiliui, sed restat adhuc quo sit ascendendum. Nullus enim in hac uita perfectus, cui adhuc desit quo ascendere possit; audi Apostolum: Fratres, ego me nondum arbitror apprehendisse . Unum autem que retro sunt obliuiscens, in anteriora me extendens, secundum intentionem sequor ad palmam superne uocationis. Ideo iste transiliens dicit: Notum mihi fac, Domine, finem meum, id est te, ultra quem non est quidquam  desiderandum. Domine, ostende nobis Patrem, et sufficit nobis , id est, fac me te solum cognoscere ad desiderandum, ut omnis mea intentio ad te promerendum intendat, et desiderium meum nusquam moretur, donec ad te perueniat, quia in te solo est beatitudo uera et perfecta. Et si multum proficiat homo, nusquam tamen cessandum, donec ad illum finem perueniatur. uel finem meum, id est, modum loquendi et modum tacendi, quia tempus loquendi et tempus tacendi . Et numerus dierum meorum quis est, id est, ostende mihi non ad scientiam, sed ad experientiam, certitudinem illorum dierum, id est, illius eternitatis que est in illo fine qui numerus est, quia est illorum dierum qui non pereunt, non fluunt per tempora: fuit, uel  erit; sed est, semper in illis est, uel, secundum aliam sententiam, qua diximus modum loquendi et modum tacendi, ostende mihi numerum dierum meorum, id est, compensationem illius temporis quod uere est, ut huius compensatione sciam quid loquendum sit, et quibus, et quid non: uel doce me semper tendere ad illos dies qui sunt, ut illorum compensatione pro nichilo ducam quidquid patior in his diebus qui non sunt. Ad hoc illum numerum ostende, ut sciam quid desit mihi: scilicet presentia tua, quia nunc cognosco ex parte . Hoc enim deest mihi hic laboranti, hic est ille denarius: et quandiu mihi deest, non me dico perfectum,  sed imminutum; hunc mihi ostende, mentem meam ad hunc dirige: comparatione enim illius quod est, attendens ista que non ita sunt, et plus uidens mihi deesse quam adesse, ero humilior ex eo quod deest, quam elatior ex eo quod adest. Quasi dicat: Et reuera deest mihi ad perfectionem. Ecce mensurabiles posuisti dies meos, id est breues et cito transeuntes. Dies meos, id est, quos ego mea culpa mihi mensurabiles feci: cum essent a te dati sine mensura. Et non solum dies mensurabiles facti sunt, sed substantia mea, quam hic habeo, quam mihi ex nichilo dedisti, tanquam nichilum est ante te, id est, ad comparationem illius substantie et illius claritudinis, quam habiturus sum in presentia tua. uerumtamen uniuersa uanitas omnis homo uiuens, id  est, quamuis nichil sit, tamen miser homo hoc non attendit. Omnis homo uiuens, id est, omnis homo uiuens secundum hominem, id est, in eo quod homo est, non in eo quod imago Dei est, est uniuersa uanitas, id est, laborando incurrit omnimodam uanitatem anime et corporis; quia et cogitat et laborat in terrenis, que ad nichilum tendunt. Quasi dicat: Et non adeo esset mirum, si homo uanis deditus, diu in illis permaneret; uerumtamen, id est, licet sit homo multimoda uanitas, in imagine pertransit, id est, sic cito hec omnia uana deserit, ut imago transiit in speculo. Considerauit enim se, et abiit, et statim oblitus est qualis fuerit . Sed tamen miser homo, hoc non attendens, frustra conturbatur. Timet hoc non acquirere, timet perdere: et sollicitatur multis modis pro se, pro uxore, pro filiis. Reuera  uane, quia thesaurizat, et ignorat cui congregabit ea, quia incertus est de eius uita cui congregat: miser non attendit quam cito ab ipsa uanitate decidat, imo de posteritate cogitat. Aliter: Quanquam omnia mundana transilierim, infima calcauerim, in sola lege Dei delectationem habuerim, in dispensando Dominico talento sollicitus fui: et in illa dispensatione fructuaui, finem etiam qui sine fine est, quesiui, numerum dierum meorum scire laboraui; ubi sit uera essentia, cognoui: uerumtamen quandiu in hoc mortali corpore uiuo, quandiu ne cadam laboro, quandiu bona et mala mea incerta habeo, uniuersa uanitas sum, quantum ad ea que sub sole habeo, non que supra solem. Nam omnis homo hic uiuens, siue inherens, siue pertransiliens, est uniuersa  uanitas. Dicit Ecclesiastes: uanitas uanitatum, et omnia uanitas. Quid habet amplius in omni opere suo, quecunque laborat homo sub sole ? subiacet enim merito peccati multimode uanitati; cupit enim dormire, uigilare, esurit, sitit, et cetera huiusmodi, que omnia uana sunt. uerumtamen in imagine pertransit homo, id est, quamuis in his que sub sole habet, uanitati subiaceat; tamen in his que supra solem habet, non subiacet uanitati, quia pertransit homo, id est uiuit, uel pertransit hanc uanitatem in imagine, id est, in eo quod imitatur imaginem ad quam creatus est, id est rationem, scilicet cum proprium finem desiderat. Et tamen quanquam mente  sit supra solem, et in ea non subiaceat uanitati, tamen corpore sub sole est, et ideo uane conturbatur omnis homo. Thesaurizat, et ignorat cui congregabit ea, ut supra. Et nunc, que est exspectatio mea? Quasi dicat: Quia iam omnia hec mente transiliui, in caducis spem non posui, que est ergo exspectatio mea? Nonne Dominus? Scilicet in quo nichil est uanum, nichil transitorium. Reuera Dominus, qui dedit ut ista contemnam, dabit seipsum. Quasi dicat: Merito te Dominum exspecto remuneratorem, quia substantia mea apud te est, id est, ueram essentiam nusquam habeo nisi in te, id est, in presentia tua: quia tu solus es, et nullus est, nisi tibi adherens. Et ut tandem mea substantia apud te sit, ab omnibus iniquitatibus meis erue me, non solum ab his quas  iam transiliui, ne in eas reuoluar, sed ab his que restant necessitate uie. Nullus enim adeo perfectus, quin ex humana conditione contrahat aliquas iniquitates. Si dixerimus quia peccatum non habemus, ipsi nos seducimus, et ueritas in nobis non est . Aliter: Intelligo perfectionem meam, intelligo et imperfectionem: imperfectus sum, quia nondum te apprehendi, in quo est perfectio mea. Perfectus, quia scio quid mihi desit: ideo rogo ut me eruas ab iniquitatibus impedientibus ut peruenire possim. Opprobrium insipienti dedisti me. Tu erue, quia tu dedisti me opprobrium insipienti, id est, quia te, non aliud quero: quia ea que non uidentur, spero: risus factus sum insipienti, id est, illi qui terrenis et presentibus tantum gaudet, in futurum sibi non prouidet:  uel satis permisisti ut essem opprobrium insipienti, sufficiat tibi hactenus. Cupio dissolui et esse cum Christo : uel ideo erue, quia ut erui dignus essem opprobrium insipienti dedisti me, et ego obmutui, in nullo contradixi. uel ad hoc quod dixit, satis opprobrium insipienti dedisti me, satis obmutui, et non aperui os meum ad contradicendum, et hanc patientiam habui non ex me, sed quoniam tu fecisti, scilicet me patientem, Deus, ideo obmutui, quia tu fecisti mihi illud opprobrium ex iusta uindicta tua. Sed, o Domine, amoue a me plagas tuas: quidquid enim patior in hoc mortali corpore intelligo esse flagella tua. Quare dico tua? Quia in increpationibus defeci, factus mortalis et passibilis, a fortitudine manus tue, que non fuit impotens ad uindicandam culpam et transgressionem  humani generis. Et hoc non ex iniustitia tua, sed ex merito meo: quia propter iniquitatem, scilicet suam, non tuam, id est, propter transgressionem, corripuisti hominem, scilicet primum, et me et totum genus humanum in illo. Ac si dicat: uideo me in malis, uideo me in penis, et apud te non uideo iniquitatem. Si ergo ego in pena sum, et apud te iniquitas non est, nonne restat ut pro iniquitate erudieris hominem? Et hoc modo corripuisti. Tabescere fecisti sicut araneam animam eius, id est, talem fecisti uitam hominis, qualis est aranea: que si uel facile tangitur, cito frangitur, et mittit tabem. Tabem reddidisti humanam uitam merito peccati, ut de ea non incongrue dici possit: Quid superbit terra et cinis ? Quoniam  in uita sua proiicit intima sua, ad similitudinem: sicut aranea, producendo intima sua, componit fragile opus et in ipso opere moritur: sic homo, proiiciendo intima sua, id est, amittendo rationalitatem, quod maximum habet, studet in his transitoriis, in quibus cito moritur. uerumtamen, id est, quamuis non lateat tanta calamitas, tamen uane conturbatur omnis homo, id est, circa hec uana sollicitatur que cito transeunt: omnis homo, id est, humane uiuens. Et ut ego non sic conturber, exaudi orationem meam, Domine, factam pro perseuerantia uirtutum, et deprecationem meam, pro peccatis commissis: auribus percipe, id est, ostende te percepisse, lacrymas meas, id est, lacrymosas preces. Ne sileas, id est, ne iratum te mihi ostendas, quia iratorum dominorum est  silere: ideo noli a me iratus recedere, quoniam ego sum apud te tantum hic aduena et peregrinus, id est, ens apud te in spe, intelligo me hic esse aduenam: quia hic non habeo manentem ciuitatem, sed futuram inquiro . Et non solum aduena, qui de prope potest esse, sed peregrinus, qui multum est remotus: sicut omnes patres mei, scilicet intellexerunt patriarche et prophete et apostoli. Et ut ego apud te possim esse, remitte mihi: intensa sunt peccata mea; sed ea relaxa dimittendo, ut refrigerer ab estu uitiorum in conscientia; da mihi testimonium bone conscientie, priusquam abeam, id est, recedam ab hac uita, uel priusquam abeam, scilicet a te, in quo est mea substantia. Nam si irrefrigeratus abiero, amplius non ero: sicut hic temporaliter non fui  in uero esse, ita nec post tempus ero in uera essentia.



PSALMUS XXXIX. IN FINEM PSALMUS DAuID.

»Exspectans exspectaui Dominum, et intendit mihi. Et exaudiuit preces meas, et eduxit me de lacu miserie et de luto fecis. Et statuit supra petram pedes meos, et direxit gressus meos. Et immisit in os meum canticum nouum carmen Deo nostro. uidebunt multi et timebunt, et sperabunt in Domino. Beatus uir cuius est nomen Domini spes eius, et non respexit in uanitates et insanias falsas. Multa fecisti tu, Domine Deus meus, mirabilia tua, et cogitationibus tuis non est qui similis sit tibi. Annuntiaui et locutus sum: multiplicati sunt super numerum. Sacrificium et oblationem  noluisti, aures autem perfecisti mihi. Holocaustum et pro peccato non postulasti: tunc dixi, Ecce uenio. In capite libri scriptum est de me, ut facerem uoluntatem tuam; Deus meus, uolui, et legem tuam in medio cordis mei. Annuntiaui iustitiam tuam in ecclesia magna: ecce labia mea non prohibebo: Domine, tu scisti. Iustitiam tuam non abscondi in corde meo, ueritatem tuam et salutare tuum dixi. Non abscondi misericordiam tuam et ueritatem tuam a concilio multo. Tu autem, Domine, ne longe facias miserationes tuas a me: misericordia tua et ueritas tua semper susceperunt me. Quoniam circumdederunt me mala, quorum non est numerus: comprehenderunt me iniquitates  mee, et non potui ut uiderem. Multiplicati sunt super capillos capitis mei et cor meum dereliquit me. Complaceat tibi, Domine, ut eruas me: Domine, ad adiuuandum me respice. Confundantur et reuereantur simul qui querunt animam meam ut auferant eam. Auertantur retrorsum et reuereantur, qui uolunt mihi mala. Ferant confestim confusionem suam, qui dicunt mihi: Euge, euge. Exsultent et letentur super te omnes querentes te, et dicant: Semper magnificetur Dominus: qui diligunt salutare tuum. Ego autem mendicus sum et pauper: Dominus sollicitus est mei. Adiutor meus et protector meus tu es: Deus meus, ne tardaueris.«



ENARRATIO.

 uerus Dauid, id est Christus, caput nostrum, ostendit in hoc psalmo nullum posse iustificari nisi per fidem, non ex operibus legis, non ex libero arbitrio, ut Porphyrius uoluit, qui dicebat non esse sibi opus fidem in baptismo accipere, quia iam mortificatus esset interius. Et qui sint qui per fidem iustificentur, exemplo suo premittit, ostendens patientiam esse necessariam, ut reportemus repromissiones: orat etiam pro gentibus, Iudeis per fidem concorporandis, ut fiat unum ouile et unus pastor.

Exspectans exspectaui Dominum. Ex magna affectione talis dictionum geminatio solet fieri. Quasi dicat: Ego ueni, non ut facerem uoluntatem meam, sed eius qui misit me : quod oportuerat fecisse primum hominem; habeo misericordissimum  promissorem; exspecto fidelissimum exhibitorem; prebeo me humilem exactorem. Exspectans, id est, cum patientia obedientiam complens, exspectaui Dominum, non quemlibet hominem promissorem, non impotentem, sed omnipotentem: qui, etsi differt quod promisit, non tamen aufert. Et quia patienter exspectaui, intendit mihi, id est, intuitus est me ad utilitatem meam. Quasi dicat: Ita et uobis patientia necessaria est. Maius est quod dicit, mihi: quasi diceret, me, quia uultus Domini etiam super facientes mala. Et hoc modo intendit. Exaudiuit preces meas, factas pro peccatis meorum; quas ex nimia affectione meas dico: quod in hoc apparet, quia eduxit me de lacu miserie, id est, de lapsu peccatorum eduxit meos per confessionem et penitentiam;  lacus miserie, est peccatorum multiplex lapsus et profunditas: in quo lacu alii sunt supra, alii infra. Supra sunt humiles deprecatores et lacrymosi clamatores; infra uero, superbi contemptores: hi ibi remanent, illi inde educuntur. Et de luto fecis, id est, de sordibus lubricis huius seculi. In luto notantur sordes, in fece lubricum, id est, eduxit meos etiam de illis peccatis, in quibus pronior est lapsus, scilicet ambitione et luxuria; et postquam eduxit, statuit supra petram pedes meos, id est, affectiones meorum firmauit in me petra, ut me imitarentur, mihi conformes fierent, ut ultra non relaberentur in lutum; et postquam eorum affectiones firmauit, ut amplius non amarent caduca,  direxit gressus meos, id est, opera meorum que prius erant distorta. Et immisit in os meum, in os cordis, canticum nouum, id est nouam uitam; qui prius cantabant canticum uetus, nunc canticum nouum. Sicut exhibuistis membra uestra seruire iniquitati ad iniquitatem, ita nunc exhibete ea seruire iustitie in sanctificationem , scilicet carmen Deo nostro, ut recte uiuentes, nichil nobis, sed totum gratie Dei attribuamus: quia illud fuit uetus canticum, de nobis presumere et ad quam utilitatem istud nouum canticum? Magna, quia uidebunt multi successores illos cantare nouum canticum, id est, innocentem uitam ducere, Deum laudare: et timebunt, scilicet cantare uetus canticum, scilicet praue uiuere et mundum laudare. Et sic sperabunt  in Domino, in quo est sperandum: ideo in Domino quia desperabunt de seculo. Nullus sperat in Domino, nisi qui prius desperat de mundo: et ideo inimicus mundi efficitur, ut Domini amicus fiat. Et talis bene uir dicitur, et beatus: et quia illud canticum non ore corporis, sed cordis cantatur, ideo dicit: uidebunt et non audient, Hic ordo semper in Ecclesia uiget, ut alii precedant, et alii illos imitentur, et hos illi minores. Et quo fructu in Domino sperabunt, audi. Beatus, id est bene auctus, erit uir, cuius est nomen Domini spes eius, id est, qui dignum exhibendo obsequium, idoneum se facit, ut in illud nomen, quod est Dominus, sperare ualeat. Et posteaquam in eum spem fixit, non respexit in uanitates, id est, oculos cordis non retorsit ad hec  transitoria: quia nemo mittens manum ad aratrum, et respiciens retro, aptus est regno Dei . Et quia non respexit, in insanias falsas, id est, ad ludos huius seculi et ad spectacula theatri, que hominem insanum faciunt: falsas, nichil ueritatis habentes. Quasi dicat: Merito ad hoc non respexit, quia potius est respiciendum ad spectacula et mirabilia Dei. Nam multa fecisti tu, Domine Deus meus, mirabilia tua, ad que potius respiciendum; in illis est sana et sobria ebrietas. Mirabatur aliquis in theatro aurigam regentem currum sine lesione? uideat Deum specialiter regentem omnes illicitos motus, et se illos regere cum eo, et laudet Deum. Miratus est ibi funambulum? miretur in Ecclesia mariambulum, non solum pedibus corporis, ut  Petrus , sed, quod est mirabilius, spiritualiter pedibus cordis. Mare etenim est seculum istud, quia amarum multis sollicitudinibus, uenti, uarie tentationes, fluctus, persecutiones, prelia, seditiones: que omnia calcant sancti et contemnunt. Audiat quisque Dominum clamantem: Exspecto uos, luctamini, adiuuabo, uincite, coronabo. Et illa mirabilia scilicet fecisti tuis cogitationibus, non indigens alieno auxilio: et ideo non est qui similis sit tibi. Ergo in te sperandum. Superius dixit, Exspectans exspectaui Dominum, cetera interposita sunt. Nunc ostendit quomodo exspectauit. Exspectans Dominum Redemptorem, Ego Christus annuntiaui, scilicet opere, et locutus sum ore. Penitentiam agite,  appropinquauit regnum celorum . Multiplicati sunt super numerum, uenientes ad fidem: creuerunt super numerum electorum, quia multi uocati, pauci uero electi . Multi implent parietes Ecclesie, qui ad uanitates huius seculi facile relabuntur. Ego annuntiaui nouam uitam, noua instituta. Et opus fuit, quia instituta legalia amplius noluisti, imposita tantum usque ad tempus correctionis. Sacrificium, scilicet legale, quod erat in agni immolatione, et oblationem legalem, que offerebatur in die octauo, ut pro Domino par turturum : noluisti iam postquam uenit plenitudo temporum, sed significata horum: ubi uenit corpus, preteriit umbra. Hoc sacrificium noluisti: aures autem perfecisti  mihi, id est, perfectam obedientiam mihi dedisti et meis, ut faciant seipsos hostiam uiuentem, sanctam, Deo placentem per humilitatem et obedientiam: holocaustum, scilicet legale, id est, illud sacrificium quod totum incendebatur. Et pro peccato, id est, illud sacrificium quod offerebatur pro peccato mundando, quod nominabatur peccatum; scilicet cinis uitule, non ultra postulasti. Tunc, id est, postquam tempus correctionis uenit, dum medium silentium tenerent omnia, id est, dum omnes philosophi tenerent commune silentium de reparatione generis humani quomodo fieret, et nox in suo cursu iter haberet, id est, dum hec ignorantia permaneret, omnipotens sermo tuus, Domine, a regalibus sedibus uenit, id est, Filius tuus incarnatus  est. Dixi, Ecce uenio ut faciam uoluntatem, id est, statui incarnari, et hoc ideo, quia tu ita disposuisti. In capite libri scriptum est de me, ut facerem uoluntatem tuam. Ego secundum humanitatem sum liber, ad quod exemplar omnes libri scribuntur, id est ad cuius conformationem omnes iusti fiunt, huius libri caput est diuinitas. In capite ergo libri, id est, in uoluntate tua qui es caput meum, scriptum est, id est, dispositum et preordinatum de me, ut facerem uoluntatem tuam, id est, ut tibi in omnibus obediens essem, quia tu es Deus meus. Et hanc legem, scilicet uoluntatem tuam uolui in medio cordis mei, id est, toto desiderio compleui. Et non solum per me, sed etiam per precones meos annuntiaui iustitiam tuam, id est, fidem iustificantem. Iustus autem meus  ex fide uiuit . In ecclesia magna, id est, in ecclesia gentium, non in sola Iudea, annuntiaui et annuntiabo. Ecce labia mea non prohibebo, id est, precones meos non sinam prohiberi, quia, O Domine, tu scisti illa labia, id est, tales fecisti meos precones qui non possunt prohiberi. Et ideo iustitiam tuam non abscondi in corde meo, id est, in corde meorum, iustitiam que ex fide est, uel iustitiam secundum quam iustum esse perpenditur, ut qui credit corde, non taceat ore, abscondunt quidem ad edificationem suam, sed non abscondunt ad edificationem proximi. Nam ueritatem tuam et salutare tuum dixi, id est, dicent mei precepta tua, sine quibus nemo sibi de salute presumat.  Nihil enim precepisti quod non iuste uereque precipiendum fuerit. Non abscondi misericordiam tuam qua uocas, qua condonas, et ueritatem tuam, qua merita remuneras, a concilio multo ante reges et presides. Ibant apostoli gaudentes a conspectu concilii, quoniam digni habiti sunt pro nomine Iesu contumeliam pati . Quasi dicat: Ipsi abscondunt, ipsi predicabunt, sed tu Deus qui potes, incrementum da. Tu autem, Domine, ne longe facias miserationes tuas a me. id est, ab illis qui futuri sunt mei. Alias oues habeo que non sunt ex hoc ouili, et illas oportet me adducere , circumdatas innumeris malis et innumerabili iniquitate, fac eos cognoscere iniquitatem suam, et ad fidem iustificantem conuerti. Et certus sum quia non longe facies ab his, nam misericordia  tua qua uocas, qua condonas, et ueritas tua, qua merita remuneras, semper susceperunt me; id est, meos ab Abel iusto usque nunc, et sicut cum priori populo misericorditer egisti, sicut promittebas, ita nunc eruas meos, qui adhuc in idololatria sunt, me iam exhibito. Et opus est ut non differas, quoniam circumdederunt me, id est meos, qui futuri sunt mei, mala quorum non est numerus. Etsi in maioribus malis aliquis numerus sit, in minoribus nullus; sabulum etsi minutis lapillis colligitur, tantum tamen in naui potest esse ut eam pondere suo demergat, quemadmodum magna saxa. Comprehenderunt me iniquitates mee, id est, tot sunt, quod obduxerunt cor meorum ex gentibus predestinatorum, quas iniquitates ego meas uoco, propter magnam affectionem,  et adeo comprehenderunt, quod non potui, scilicet cor erigere, ut uiderem, scilicet illas iniquitates, non sufficiunt sibi ad cognoscendam infirmitatem suam et querendum te medicum, nisi tuum succurrat auxilium. Reuera comprehenderunt, quia multiplicati sunt super capillos capitis mei, id est, infinite sunt; et ideo cor meum dereliquit me, id est meos, scilicet ad cognoscendam lucem ueritatis. Ergo quia ipsi non possunt eruere, complaceat tibi, Domine, ut eruas me, quia mihi placet ut adducantur. Complaceat tibi, Domine, ut eruas meos a cecitate cordis, et a tenebris peccatorum. Domine, ad adiuuandum me respice, adiuua liberum arbitrium quod dedisti. Hoc modo erue, hoc modo adiuua. Confundantur miraculorum exhibitione, et reuereantur resurrectionis cognitione,  simul, id est, non solum de gentili populo, sed etiam Iudei, qui querunt animam meam ut auferant eam, scilicet ad perdendum, non ad fruendum. Conuertantur retrorsum, ut te preferant non se, qui uolunt mihi mala, id est, qui bona dicunt mala uoluntate. Magna est lex Christiana, sed quis potest eam implere? Ferant autem confestim, id est sine dilatione, confusionem suam, id est, erubescant quod dolus eorum in me non proficit, qui dicunt mihi, Euge, euge, id est, qui adulantur et laudant peccata mea, scilicet qui maledicendo benedicunt. Ideo dicit confestim, quia ab his maxime est cauendum, qui adulatorie nos laudant et fauent in rebus pessimis. Duo sunt genera prauorum: Unum, quod maledicendo benedicit; aliud,  quod benedicendo maledicit, cum laudat male agentes; sed uterque cauendus, quia mala intentione uterque loquitur. Et ex opposito, exsultent exterius hic in spe, et tandem in re, et letentur interius resurrectione prima, super te, scilicet firmati per fidem, spem et caritatem, omnes querentes te, propter te, non propter aliud. Et dicant, quasi hec sit eorum exsultatio: Semper magnificetur Dominus, id est, omnia opera eius magnificata nobis fiant, siue uocet peccatores ad ueniam, siue inuitet probatos ad palmam. Qui diligunt salutare tuum, id est saluationem tuam. Hoc dicant de te, de se autem non dicant. Illi dicunt, Euge, euge. Ego autem mendicus sum, id est, insufficiens mihi ad salutem. Et pauper affectione, cupiens diuiti Deo adherere, qui potens est dare  supra quam petimus, et ideo quia de me non presumo, sed de Deo, Dominus sollicitus est mei. Hoc modo: adiutor in bonis proficientibus, protector in malis, ne deuocent, ideo tu adiutor, quia ego perditor: tu protector, ego destructor, Deus per naturam omnibus, meus per gratiam. Ne tardaueris adiuuare, ne tardaueris protegere. Aliter: Illi qui diligunt salutare tuum, dicant: Semper magnificetur Dominus. Et ut ipsi hoc possint dicere, ego eorum caput factus sum mendicus et pauper, id est, suscepi habitum egeni et pauperis, ut eos ditarem, et ideo Dominus sollicitus est mei in passione, ne deficiam in morte, ut resurgam. Tu, dico, sollicitus es mei, qui es adiutor meus, ut perficiam: protector ne deficiam, et ideo ne tardaueris resuscitare, corpus mihi aptare.



PSALMUS XL. IN FINEM PSALMUS DAuID.


»Beatus qui intelligit super egenum et pauperem, in die mala liberabit eum Dominus. Dominus conseruet eum, et uiuificet eum, et beatum faciat eum in terra, et non tradat eum in animam inimicorum eius. Dominus opem ferat illi super lectum doloris eius, uniuersum stratum eius uersasti in infirmitate eius. Ego dixi, Domine, miserere mei: sana animam meam, quia peccaui tibi. Inimici mei dixerunt mala mihi: Quando morietur et peribit nomen eius? Et si ingrediebatur ut uideret, uana loquebatur, cor eius congregauit iniquitatem sibi. Egrediebatur foras et loquebatur in idipsum. Aduersum me susurrabant omnes  inimici mei, aduersum me cogitabant mala mihi. uerbum iniquum constituerunt aduersum me: Nunquid qui dormit, non adiiciet ut resurgat? Etenim homo pacis mee in quo speraui, qui edebat panes meos, magnificauit super me supplantationem. Tu autem, Domine, miserere mei, et resuscita me, et retribuam eis. In hoc cognoui quoniam uoluisti me, quoniam non gaudebit inimicus meus super me. Me autem propter innocentiam suscepisti, et confirmasti me in conspectu tuo in eternum. Benedictus Dominus Deus Isrel a seculo, et usque in seculum: fiat, fiat.«



ENARRATIO.

Hic psalmus est ueri Dauid, id est, Christi ostendentis  nullum posse saluari nisi per fidem, maiestate sua adiuuando et adiutorium suum coronando. Quasi dicens: Ego, quem prophete hactenus predixerunt ad redemptionem generis humani uenturum, ecce adsum. Et beatus qui non fuerit scandalizatus in me , id est, qui intelligit me non solum hominem, sed et Deum.

Beatus qui intelligit super egenum et pauperem, id est, qui me Christum sic pauperem intelligit, ut etiam diuitem cognoscat, qui intelligit carnis infirmitatem, non tamen ignorans in carne diuinitatem. Hic est ille pauper qui ex magna affectione, cum diues esset in celo, pauper factus est in terra : diues Deus, pauper homo: summus Deus, homo humilis, cuius paupertas, nostre sunt  diuitie; illius infirmitas, nostra salus. Beatus erit qui modo super egenum et pauperem, id est, super habitum egeni et pauperis intelligit. Si enim te turbat quod mortem attendis, quod crucem cogitas, age de illo egeno et paupere, sed intellectualiter, et nota quod solus Christus, caput et corpus, uere pauper est et egenus. Preter Christum autem omnes uanitatis fastu beatitudinem fastidiunt: quibus dies iudicii mala erit, quia de eo capite intellectualiter non egerunt. Si enim intellectualiter egissent, adhesissent, hec erit illa beatitudo, in die mala liberabit eum Dominus, cum uenerit non iam occultus in humanitate, sed manifestus in maiestate. Hic in die mala te liberabit ex eo quod Deus est; ex eo autem quod homo est resuscitabit te. uel, beatus qui intelligit,  id est, intelligenter agit super egenos et pauperes, quia si super illos, tunc et super illum qui dixit: Esuriui, et dedistis mihi manducare . Hoc modo liberabit in die mala. Dominus conseruabit eum quasi triticum in horreum, cum palea dabitur in combustionem, conseruabit duplici conseruatione, interiori et exteriori. Et uiuificabit eum ut duplici conseruatione conseruet, uiuificabit tunc quod nunc mortale est. Et nunc interim beatum faciet eum, scilicet beatitudine prima, ut sic ueniat ad beatitudinem secundam, in terra, scilicet morientium, hoc modo: Non tradet eum in animam inimicorum eius, et si tradet in animam, id est, consensum, ut conformetur illis. Quod ut uerius credatur futurum, optat Christus caput, et orat ut fiat. Inimicus  ille diabolus qui leo fuit interficiendo martyres, uidens quod hoc modo nichil proficeret, quia occisi triumphabant, factus est draco, ueneno cepit agere, scilicet cepit suggerere per suas blanditias, dicens: Magna est lex Christiana, sed quis eam potest seruare? Sed Christus et sui et leonem et draconem conculcant. Et illi intelligenti ut non tradatur in animam inimicorum, opem feret illi super lectum doloris eius, id est, faciet sua ope ut animus eius, animus cuiusque hominis, non iaceat in carne quasi egrotus in grabato, id est, non delectetur in eius desideriis; que caro est lectus doloris in ea quiescere uolentibus, quia multis amaritudinibus eius gaudium uersatur, sed faciet ut qui super lectum  doloris iacuit regendo, et castigando et in seruitutem redigendo carnem, sanus portet grabatum suum, et non ut egrotus ab eo portetur. Et opus est ut Dominus ferat opem, uel reuera habet lectum doloris. Nam uniuersum stratum eius uersasti in infirmitate eius, id est, totum corpus humanum in quo infirmus humanus animus uelut in strato quiescere querit uersabile fecisti, ut nulla ibi sit requies, cum modo dulcia in amara uertantur, modo amara in dulcia, et sic diuersis tribulationibus peccato primi hominis inquietasti, et comparabile fecisti egroto qui pre nimia egritudine commouet totum lectum. In infirmitate eius ideo sic eum infirmasti, quia infirmus fuit et instabilis in precepto Domini Dei sui. Aliter, ut non idem accipiamus stratum; quod lectum doloris  uniuersum stratum eius, id est, omnes delectationes carnis in quibus humanus animus sine peccato delectari potest, ut in prediis, in domibus, in uxore, in filiis, quod est ei stratum in infirmitate eius, quia adhuc infirmum gerit animum, uersasti, id est, fecisti ut omnes carnales delectationes miscerentur amaritudinibus, ut per amaritudinem inferiorum discat amare meliora, ne uiator tendens ad patriam amet stabulum pro domo. Pro qua infirmitate humani generis curanda, pro quo lecto doloris auferendo ego ueniens, dixi, Domine, miserere mei. Insistenda uis pronominis: ego, scilicet a peccato immunis, solus homo ad hoc idoneus, solus erga homines tante affectionis, dixi, Domine, miserere: non dico meorum, cum tamen pro eis orem, sed ex  multa affectione dico, mei. Et in hoc exemplum humilitatis prebui. Hoc modo miserere. Sana animam meam, id est, meorum, qui se iuste a te infirmatos cognoscunt. Per se cadere potuit homo, sed per se resurgere non potest. Sana animam meorum multiplici uulnere peccatorum sauciam, ut tandem et corpus sanes. Tu miserere, tu sana quia tibi peccaui, tu solus sanus mederis, tu solus sine peccato misereris. Tibi peccatores et desperati reseruantur, ut nimium egrotans bono medico. Ego, dixi, miserere, sana, inimici autem mei qui deberent esse amici, dixerunt mala mihi, id est, ad meam gloriam, scilicet ista mala: Quando morietur et peribit nomen eius? ut non ultra nominetur, non ultra predicetur. Aliter: Inimici mei dixerunt mala mihi. Describit egestatem  illam et paupertatem, tanquam sic dicens: Beati qui intelligunt in me supra quam uident in me, ceterum inimici mei dixerunt mala mihi, et ideo minime beati. Quasi dicat, quid mirum de aliis? Nam et si ingrediebatur, id est, si aliquis amicitiam et societatem pretendit, simulans ingredi, id est, mecum uel cum meis conuersari, ut Iudas et illi de quibus dicit Apostolus, propter subintroductos falsos fratres qui subintroierunt explorare libertatem nostram , ad hoc ingrediebatur, ad hoc nobiscum uersabatur, ut haberet quod proderet, non quod crederet, et non tantum ut uideret, sed etiam uana loquebatur, amorem pretendebat in ore, quem in corde non habebat. Magister bone, scimus quia uerax es .  Et hoc non ad meum damnum, sed ad suum, quia cor eius congregauit iniquitatem sibi, non mihi, quia secundum iniquitatem suam et impenitens cor thesaurizat sibi iram, in die ire et furoris iusti iudicii Dei . Et quia intus fuit in dolo, egrediebatur foras, a societate et a uinculo caritatis exiuit, et loquebatur in idipsum, scilicet in id quod alii qui aperte erant inimici, ut Iudas et alii contra Ecclesiam, uel in idipsum, id est, contra Dominum. Et non solum ingredientes, sed etiam aduersum me susurrabant omnes inimici mei, tam ingredientes quam egredientes. uenite, occidamus eum, et habebimus hereditatem eius . Et non mirum si aduersum me susurrabant, quia prius aduersum me cogitabant mala, id est, mortem, cum ego illis uitam,  sed mihi, id est ad meam gloriam, mihi, quantum ad illorum uoluntatem, mala, sed sibi quantum ad rem. Et tandem post cogitationem, post murmurationem, uerbum iniquum, id est, iniustam sententiam constituerunt aduersum me. Reus est mortis . Ipsi me ad mortem damnauerunt, sed que cura? Nunquid non resurgam? Et hoc ostendit per simile. Nunquid ille qui dormit non adiiciet ut resurgat. Utique adiiciet. Quod enim ipsi mortem putabant, dormitio mea fuit: quia spontanea, non coacta. Primus Adam dormiuit ut fabricaretur Eua , secundus Adam dormiuit ut fabricaretur Ecclesia. Et quomodo hec fient? uel quid dicam de aliis? Etenim homo pacis mee, id est, qui mihi ostendebat pacem dando osculum , in quo  speraui, non quantum ad me, ipse enim sciebam quid esset in homine, sed in quo mei sperare potuerunt, quia mecum uersatus, in conscientia prouectus, uel in quo sperare debui quantum ad communem gratiam. Esuriui enim, et cetera: speraui enim in illo esse cibum meum qui edebat panem meum, qui reficiebatur eadem doctrina qua et ego; uel, qui mecum uescebatur magnificauit super me supplantationem, id est, plus me supplantauit quam alii. Dixit enim, ipse est, tenete eum, et ducite caute . Quasi diceret: Diligenter eum custodite ne amittatis, quia noui eius opera et eius consilia. Inimici mei ad mortem me damnauerunt. Tu autem, Domine, cui in hoc obedio, miserere mei, id est, prebe meis misericordiam me resuscitando. Hoc modo miserere.  Resuscita me, et retribuam eis, uel in bonum conuertendo, uel in malum iudicando eos, post meum iudicium iudex constitutus; uel etiam hic retribuam temporaliter, nam post quadraginta duos annos captiuati et interfecti sunt a Tito et uespasiano. Et reuera retribues, quoniam non gaudebit inimicus meus super me resuscitato qui gauisus est de me mortuo. Et in hoc cognoui quoniam uoluisti me, id est, quoniam placuit tibi obedientia mea et sacrificium meum. Quasi dicat: inimicus meus non gaudebit, ego autem gaudebo. Me autem suscepisti de sepulcro, uel susceptum tuum fecisti propter innocentiam, quia solus intra mortuos liber  exsolui quod non rapui . Et non solum  resuscitasti, sed confirmasti me, id est, immortalem et impassibilem posuisti, in conspectu tuo, etsi in conspectu eorum ad tempus permisisti uideri infirmum, preligendum sane ad tempus infirmari ut in eternum confirmeris. Unde benedictus sit, id est, multiplicetur et crescat in membris Dominus cui seruit Isrel. Deus Isrel, id est, Deus qui facit de proficiscentibus peruenientes, a seculo scilicet isto presenti, et usque in seculum, fiat, fiat. Fiat hec benedictio in priori populo, fiat et in posteriori.



PSALMUS XLI. IN FINEM INTELLECTUS FILIIS CORE.

»Quemadmodum desiderat ceruus ad fontes aquarum, ita desiderat anima mea ad te Deus. Sitiuit anima mea ad Deum fortem uiuum: Quando  ueniam et apparebo ante faciem Dei? Fuerunt mihi lacryme mee panes die ac nocte, dum dicitur mihi quotidie: Ubi est Deus tuus? Hec recordatus sum, et effudi in me animam meam, quoniam transibo in locum tabernaculi admirabilis usque ad domum Dei. In uoce exultationis et confessionis, sonus epulantis. Quare tristis es, anima mea? Et quare conturbas me? Spera in Deo, quoniam adhuc confitebor illi, salutare uultus mei et Deus meus. Ad me ipsum anima mea conturbata est, propterea memor ero tui de terra Iordanis et Hermoniim a monte modico. Abyssus abyssum inuocat in uoce cataractarum tuarum. Omnia excelsa tua et fluctus tui super me transierunt. In die mandauit Dominus misericordiam suam et nocte  canticum eius. Apud me oratio Deo uite mee, dicam Deo: susceptor meus es. Quare oblitus es mei, et quare contristatus incedo, dum affligit me inimicus? Dum confringuntur ossa mea, exprobrauerunt mihi qui tribulant me inimici mei. Dum dicunt mihi per singulos dies: Ubi est Deus tuus? quare tristis es, anima mea? et quare conturbas me? Spera in Deo, quoniam adhuc confitebor illi, salutare uultus mei et Deus meus.«



ENARRATIO.

Hic psalmus preferendus est in finem, id est, Christum; psalmus, dico, intellectus, id est, mittens nos ad intellectum, hunc scilicet ut attendamus miserias presentis uite, et toto desiderio ad illum tendamus ubi nulla erit gaudii perturbatio, propositus  hic intellectus filiis Core ad discendum. Historialiter nichil agitur de Core uel eius filiis, sed nominis interpretatio mittit nos ad intelligentiam ueritatis. Interpretatur enim Core caluus uel caluaria, in quo Christum intelligimus qui caluus fuit, quia nichil superflui habuit, nichil in uerbo uel in facto habuit otiosum et non dignum imitatione. Caro mea uere est cibus, et sanguis meus uere est potus . Eius carnem comedimus cum facta eius imitando pensamus, bibimus et sanguinem cum pro eo sanguinis effusionem non timemus; nichil in eo fuit quod comedendum non esset; uel, ideo caluus dicitur, quia per Eliseum caluum prefiguratus fuit, cui ascendenti in montem quadraginta duo pueri Hebreorum insultantes  dixerunt: Ascene calue, quibus ipse maledixit; postquam maledictionem exierunt duo ursi de silua qui eos deuorarent. Per Eliseum, ut dictum est, Christus accipitur, per pueros insultantes, stultos Iudeos qui Domino insultantes, dixerunt: Crucifige, crucifige , quia caluus erat, id est, immunis a peccato, et dissimilis operibus eorum; per duos ursos de silua exeuntes, Titum et uespasianum accipimus, qui eos quadragesimo secundo anno post Domini mortem, quod prefigurauit numerus puerorum, deuastauit, multis modis afflixit; uel ideo caluus dicitur, quia in Caluarie loco crucifixus est, qui locus dicitur Caluarie a nudatis ossibus mortuorum qui ibi crucifigebantur, et est in hoc psalmo uox Core capitis nostri proponentis filiis, id est,  imitatoribus suis hunc intellectum, ut qui uult post eum ire abneget semetipsum, discat mundum quem male amat, deserere, ut Deum uite fontem possit sitire. Et inducit hoc per simile, ut quicunque uult Deum desiderare sit similis ceruo in uelocitate, nichil eum detineat in hac uita. Et in hoc etiam sit similis: mos est ceruorum serpentes de cauernis educere et deuorare, et tunc sitientes magno desiderio ad fontem currere, ut ibi deponant senium et innouentur; ita et hic uolens desiderare Deum fontem uite, prius exstinguat in se serpentes iniquitatis, sibilat luxuria, sibilat auaritia, sibilat ambitio, monet deserere rectum potius quam amittere commodum; morderis a serpente, et non eam interficis; refrena auaritiam, rege libidinem, compesce cetera  carnis illicita desideria, et exstingue serpentes iniquitatis, et tunc uere tibi hic intellectus proponetur, tunc hec uerba recte tibi conuenient, scilicet impigre exstinctis serpentibus.

Quemadmodum desiderat ceruus ad fontes aquarum, ita desiderat anima mea, id est, mei Core, scilicet Christi, exstinctis serpentibus uitiorum quas assumpsi, non quas naturaliter habui qui peccatum non feci. Ad te Deum hauriendum. Et quia ceruus et ad lauandum et ad bibendum potest fontem desiderare, ideo determinat quomodo desideret. Sitiuit anima mea, scilicet uenire ad Deum fortem a quo est omnis fortitudo mea, per quem fortis fio ad exstinguendos serpentes iniquitatis meorum, uiuum, per quem est mihi et meis uera uita. Hieronymus:  Ad Deum fortem uiuum, non ad mortua simulacra. Et in hoc desiderio dixi: Quando ueniam et apparebo ante faciem Domini? sitio in cursu, satiabor in aduentu, scilicet quando immortalis factus reuertar ad Patrem tempore constituto, cum completa fuerit obedientia mea; prius sedendum, prius humiliandum, postea ero immortalis et impassibilis ut conspectui tuo sim dignus astare quo impietati aspirare fas non est. Quasi dicat: Reuera ueniam, et apparebo, quia fuerunt mihi lacryme mee, id est, meorum ex miseria temporali, quas ex magna affectione meas dico; panes, id est, refectio, die ac nocte, id est, omni tempore, uel die, ante passionem; nocte, in passione. Dum  dicitur mihi quotidie: Ubi est Deus tuus? id est dum tamen contemptui indesinenter habeor, quasi nullo auxilio, nulla subleuatione Deus adsit. Aliter: Dum meditor, dum in uia sum, antequam appaream, fuerunt mihi lacryme mee panes die ac nocte; quia bibere nondum poteram fontem illum, auidius lacrymas meas manducabam. Non enim dicit, facte sunt lacryme mee potus, ne ipsas sitire uideretur. Si quis sitiens manducat eo amplius sitit, ita et qui in hoc desiderio est lacrymas ex presenti peregrinatione uice panum habeat. Consume autem serpentes iniquitatis si uis plenius sitire fontem ueritatis, que sitis nunquam fit nisi die ac nocte, prosperitate huius uite et aduersitate. De miseria presenti sufficienter attendas, quod attendere ad sitim illam citandam  uicem panum habet. Dum dicitur mihi et meis quotidie: Ubi est Deus tuus? Hic homo non est a Deo . Hic homo cum sit, facit seipsum Deum . Et, si Filius Dei est, descendat de cruce . Et meis dicitur: Ubi est Deus tuus? Ab his qui creaturam Deum habent ostendit digito simulacrum suum, et dicit: Ubi est Deus tuus? Nusquam est. Hec recordatus sum, id est, illis sic dicentibus, in memoria habui contemptus illorum ut perseuerem. Et effudi in me animam meam, iuxta illud Isaie: Cum effuderis esurienti animam tuam , recordando eorum contemptum, magis desideraui te, fudi animam meam in me: id est, humiliaui me, attendi quid creatura debeat Creatori, quid inferior superiori, quid seruus Domino, et non  solum fudi in me, sed effudi extra me ad desiderium tui. Aliter: Illis sic improperantibus, recordatus sum hec mihi esse preordinata et imposita a te, et hec recordando effudi animam meam, id est, extra me fudi ad recognoscendum gloriam proxime futuram pro obedientia. Et ita effudi extra, ut prius funderem in me, ut supra. Et merito effudi, merito me humiliaui, quoniam hoc modo, scilicet complendo obedientiam transibo usque ad domum Dei scilicet constituendam, id est, Ecclesiam que domus est, ad comparationem synagoge que transitoria fuit, in qua Deus habitat per fidem et spem, ideo transibo, quia ueniam prius in locum tabernaculi, id est, exsoluam legalia. In templo enim est presentatus et circumcisus , quia non uenit soluere legem,  sed implere . Tabernaculi dico, admirabilis, legalia enim instituta mirabilia fuerunt, non in temporalibus institutis, sed in horum significatis. Aliter: Ideo me humiliaui, ideo obedientiam compleui, quoniam sic transibo usque ad domum Dei restaurandam, id est, super celestem Ierusalem, ueniens prius in locum tabernaculi admirabilis, locus tabernaculi in terra, homines fideles Deo militantes, in quibus admirandum est membrorum obsequium quia iam non regnat in eis peccatum, ut obediant ei ad iniquitatem , sed obediunt iustitie in sanctificationem; admirandum etiam quomodo anima Deo militet, refrenando cupiditates, uirtutes colendo. Ego transibo bene operando et docendo, usque ad domum  Dei constituendam, et hoc non ex iustitia aut ex necessitate, hilarem enim datorem diligit Deus , sed in uoce exsultationis, id est, exsultatiua uoce que non fit nisi iuncta bona operatione quia exsultatio corporis est, et confessionis, id est, laudis tue, totum tibi attribuens, talis exsultationis, qualis solet esse sonus epulantis iuxta illud beati Andree: O bona crux, diu desiderata. Et beatus Laurentius: Assatum est corpus meum, modo uersa in corde tuo, id est, cogita qualem constantiam habui, et hoc uidens manduca me, id est, imitare; ut panem angelorum manducaret homo, id est, ut reficeretur eadem contemplatione diuina qua reficiuntur angeli, rex angelorum factus est homo. Et quandoquidem humiliando me transibo usque ad domum Dei constituendam.  Quare tristis es, anima mea? id est, quare pretendis quamdam tristitiam a mortalibus in te transsumptam? et quare conturbas me? id est quamdam perturbationem pretendis? Cepit enim iehsu pauere et tedere . Et, Tristis est anima mea usque ad mortem . Non ex coactione, sed ex uoluntate, non ex necessitate, sed ex affectione, qui enim potestatem habuit cum uellet, ponendi animam suam, potuit et in se transferre tristitiam suorum. Et quia non ea necessitate, spera in Domino et noli turbari. Istud spera, quoniam adhuc confitebor illi, id est, futurum est ut mei confiteantur, illi prius inimici tandem facti mei, hanc confessionem: tu es salutare uultus mei, tu es Deus meus, id est, cognoscent te uerum Deum et quem misisti Iesum Christum ,  uel Deus meus, Deus creatione, meus recreatione, ens uultus mei, id est, mee nature, est salutare, id est, saluator meus, unde alius propheta: Spiritus ante faciem nostram, id est, inuisibilis Deus, factus uisibilis assumendo naturam nostram, et Spiritus narium nostrarum Christus Dominus . Quod alibi dicitur Spiritus sanctus incarnatus sic accipitur. Pater est Spiritus, id est, quoddam inuisibile incorporeum, et illud sanctum idem dicitur de Filio, idem de Spiritu sancto. Deus, ex eo quod uerbum, salutare; ex eo quod homo, Ad me ipsum anima mea conturbata est. Quasi dicat: Ideo non est tristandum anime mee, quia ad me ipsum conturbata est, non extra me: quia nemo tollet a me animam meam, sed ego pono eam . Aliter: ad me  ipsum se referens anima mea, id est, ad susceptam ab homine mortalitatem et passibilitatem, conturbata est, quia in me ipso passibilis eram, quanquam essem et Deus, tristis fuit anima mea, cepi pauere et tedere. Sed quorsum ista conturbant? ut commemoretur et conuertatur ad me genus humanum, attendens prius promissa et accipiens post exhibita. Propterea quia potens sum ponere animam meam cum uolo, et iterum sumere, memor ero tui de terra Iordanis, id est, faciam tui quosdam memores de populo Iudaico se humiliante, et in se descendente, ut apud te exaltetur. Iordanis enim interpretatur descensus. Et de terra Hermoniim, id est, quosdam de gentilitate faciam tui memores, se anathematizantes,  id est, se relinquentes ut tibi uniantur. Hermon interpretatur anathema eorum: et est in terra gentium: scilicet a monte modico, id est, illos tui faciam memores, qui mons erunt propter uirtutum excellentiam, modicus in humilitate: hoc modo faciam tui memores de terra Hermoniim. Nam abyssus abyssum inuocat, id est, profundus et magnus intellectus illorum de Iudea inuocat abyssum, id est, intellectum gentium ad conformationem suam, id est, uenientes ad fidem de circumcisione gentes ad fidem trahent , in uoce cataractarum tuarum, id est, exponendo eis illas uoces. In hoc enim uerbum est uerum, quia alii sunt qui seminant et alii qui metunt. Cataracte dicuntur occulte uie per quas aque celestes decurrunt. Et bene doctores ex  circumcisione gentes poterunt ad fidem trahere uel maiores, quia omnia excelsa tua, id est, supplicia futura que adhuc suspendis, que nunc minaris futura promerentibus, et fluctus tui, id est, passiones ille que nunc assidue influunt et turbant ex humana infirmitate et passibilitate, transierunt, scilicet ab eis super me imposita et super me consummata; quidquid enim illi meruerunt ex culpa, ego persolui ex gratia. Excelsa iam transierunt in re, fluctus in spe: uere languores nostros ipse abstulit, et dolores nostros ipse portauit : non ita transierunt fluctus, quin simus mortales et passibiles, sed hoc modo, quia non ducunt nos ad eternam mortem. Et excelsa tua, id est, grauis damnatio extrema super me considerata ab inferentibus, quia ipsi putauerunt  me dignum illa damnatione. Transierunt, ab illis dico, non ab omnibus, sed ab illis qui attendunt in die, id est, in prosperitate misericordiam Domini sibi exhibitam ad consolationem. Et nocte, id est, in aduersitate intelligunt canticum, id est, laudandum esse Dominum. Multi enim cadunt ad suam utilitatem et aliorum, et aduersitas temporalis multis fit ad utilitatem, ut discant mundum male blandientem contemnere, et Deum desiderare in quo uera et summa felicitas est. Unde Iob: Si bona suscepimus de manu Domini, mala quare non sustineamus?  Dominus dedit, Dominus abstulit: Sit nomen Domini benedictum . Quam misericordiam in die cantandam et nocte canticum, Dominus mandauit, scilicet per me, id est, inuisibilis et incomprehensibilis  Deus per assumptionem carnis mee ostendit, qui in die, id est, ante passionem misericordiam eius cantaui, et nocte, id est, in passione eius, canticum. Aliter: Super me transierunt. Transierunt ab eis quibus debebantur super me imposita, et hoc ideo quia in die, id est, in prosperitate, scilicet usque ad tempus passionis mee, quando quasi prosperandum mihi fuit ut implerem que implenda erant, mandauit per me Dominus, id est, notam fecit generi humano misericordiam suam, id est, ea notificaui que de reparatione illius ante passionem meam notificanda erant. Et nocte canticum eius, id est, in passione mea proposui omnibus quid sit faciendum in talibus, scilicet in omnibus misericordiam  eius laudandam, quia misericors est cum parcit in prosperitate, cum non meremus nisi flagella; misericors cum flagellat ad tempus, ut in eternum conseruet. Et ut possint in die misericordiam cantare et in nocte canticum, offeram Deo sacrificium, sed illud non queram extra me, apud me enim, id est, in me oratio quam offeram Deo, scilicet uitulum labiorum, id est, laudem oris cum innocentia cordis et puritate operis, Deo dico auctori uite mee, id est, meorum hec illa oratio: Dicam Deo: Susceptor meus es, nichil meritis meis attribuam, sed totum gratie tue. Tu suscepisti me de sepulcro et meos de massa perditorum. Et quia Deus est susceptor meus, quare oblitus es mei? id est, meorum, id est, quare uideris oblitus dum permittis cadere? Et quare contristatus  incedo? id est, incedunt mei timentes casum? Dum affligit me inimicus, in tantum ut etiam ossa mea confringantur, id est, fortes mei uel patientia mea superentur et deuocentur nimia persecutorum crudelitate et confractis ossibus, exprobrauerunt mihi qui tribulant me inimici mei; improperauerunt mihi Deum meum, dum dicunt mihi per singulos dies, id est, assidue, Ubi est Deus tuus? Quasi dicat: Etsi foris uidearis oblitus, intus minime, si differs, non tamen aufers. Aliter, secundum Hieronymum: Dum exprobrauerunt mihi qui tribulant me inimici mei, dum ego te per penitentiam et afflictionem corporis et anime placare desidero, inimici mei putantes me incassum hec facere, dicunt: Ubi est Deus tuus? Dicunt hec in euidentia rei, dum tormentis a Deo  remouere satagunt et uerbis, putantes me derelictum cum foris patior et non euidenter liberor, attendentes quid patior, non quare patior. Et quia tanta commoda futura sunt ex mea affectione, uel quia in die mandauit Dominus misericordiam et nocte canticum. Quare tristis es, anima mea? et quare conturbas me? id est, quare pretendis quamdam tristitiam et conturbationem, non ex coactione, sed ex uoluntate, hec toties caput nostrum repetit, ut suos consoletur et exhortetur suo exemplo, ut non deficiant in laboribus huius uite transitorie positi in spe eterne felicitatis, scilicet uisionis Dei, et quia non ex coactione, spera in Deo, et merito, quoniam adhuc confitebor illi, salutare uultus mei et Deus meus, id est, etsi modo tanta pro eis patior, tamen  mei adhuc confitebuntur corde, et ore dicent: Dens meus, saluator est uultus mei, id est, est homo ut ego. Aliter, in persona Ecclesie: Ubi est Deus tuus? Illi quidem de suis diis in presenti possunt agere demonstratione, non autem oculos habent quibus uideatur Deus meus, quia inuisibilia eius per ea que facta sunt intellecta conspiciuntur , animus per ministeria corporis quedam faciens non est insufficiens ut per se alia non sentiant, ut enim se uideat per se a corporeis sensibus se subtrahit, et confert se ad interiores, atque ministeria corporis non sufficiunt, splendorem, sonoritatem, odorem, saporem, lenitatem uirtutum, uel contra, uitiorum sentire. Hec recordatus sum, et effudi in me animam  neam. Constitui et ipse querere de Deo meo, ut non solum crederem, sed etiam de illo aliquid uiderem. Sentio aliquid esse ultra animam meam. Si enim in se remaneret non effusa super se, non uideret nisi se. Supra ipsam autem attingendus Deus est, supra animam est domus Dei, ad quam ut ascendat effundit se supra se. Conscensio autem ista non est nisi per uiam Ecclesie, quia habet in secreto domum altissimam, habet tabernaculum in terra, in quo dum ambulas, si tibi rerum tumultus non obstrepit, duceris in interioris et intelligibilis soni iucunditatem, ut omnia externa contemnas raptus ad internam illam letitiam, sed quia licet illuc rapiamur, tamen quandiu sumus in corpore peregrinamur a Domino , sequitur, Quare tristis  es, anima mea? quare turbaris? Non ad Deum, sed ad me ipsum anima mea conturbata est. Spera in Deo, quia incertum habeo; si apparuero ante faciem Dei, non erit quod eam conturbet. Ad me ipsum merito turbatur, quia sentit mutabilitatem; ad Deum non turbatur, quia sentit incommutabilem: Iustitia Dei semper est, mea autem si hodie est, cras non. uis autem non turbari? Ne remane in te ipso, ne de te presumas. Iordanis interpretatur descensus, quia in me nichil nisi infirmitas in me humiliabor, de te presumam. Quod est, memor ero tui de terra, id est, descendam ut liberer, non ascendam ne elidar. Hermon, anathema, ergo que mea sunt anathematizabo, ut displicendo mihi placeam illi. Ad illum respirabo de monte paruo ut me faciat magnum. Abyssus abyssum  inuocat, abyssus est immensa profunditas. Ergo profunditas hec profunditatem intellectoris exigit, et hoc in uoce predicatorum. Sic enim iustus iustum lucratur, et sic non mihi presumendum. Aliter: Propterea conturbatus in me ad te suspiro quia audio in uoce Scripturarum quod si me nunc habet abyssus iniquitatis, ipsa uocabit aliam, id est de ipsa transibo ad abyssum gehennarum. Iudicia tua abyssus multa , quia et hic interioribus tenebris damnas, et post exterioribus; quid ergo? Irrumpant in te suspensiones eius, id est, excelsa que minatur, et fluctus, id est, que iam sentis, uel idem est quod abyssus abyssum inuocat; et quid ad hec? Mandat tibi Dominus in prosperis misericordiam, attende, dum securus es, disciplinam uerbi Dei, et  liberabit te; quod non patebit nisi in aduersis. Propterea apud me oratio, Iudica me, Deus etc.



PSALMUS XLII. PSALMUS DAuID.

»Iudica me, Deus, et discerno causam meam de gente non sancta: ab homine iniquo et doloso erue me. Quia tu es Deus fortitudo mea, quare me repulisti? et quare tristis incedo, dum affligit me inimicus? Emitte lucem tuam et ueritatem tuam; ipsa me deduxerunt, et adduxerunt in montem sanctum tuum et in tabernacula tua. Et introibo ad altare Dei, ad Deum qui letificat iuuentutem meam. Confitebor tibi in cithara, Deus Deus meus, quare tristis es anima mea? et  quare conturbas me? Spera in Deo, quoniam adhuc confitebor illi, salutare uultus mei et Deus meus.«



ENARRATIO.

Iste psalmus potest per se legi, ut sit uox capitis pro sua resurrectione: uel iungitur cum superiori hoc modo. Supra dixit, omnia excelsa tua et fluctus tui super me transierunt, id est, considerata sunt ab inimicis super me imponenda, quia ipsi deputant me dignum illa extrema damnatione grauissima et presenti persecutione.

Iudica me Deus. Iudicant de me impii quod iniustum est, iudica tu quod iustum est; iudicant alii, sed non discernunt, par labor, sed dispar conscientia. Tu hoc modo iudica. Discerne causam meam. Etsi  pena nunc sit par cum impiis et labor, fac ut per finem discernatur causa, fac me resurgere, ut hoc modo causa cognoscatur dispar. Erue me de gente non sancta, id est, de gente illa que se sanctam facit, et non est, id est, ab homine iniquo et doloso, hec est gens non sancta. Quid iniquius quam ut infirmus occidat medicum, seruus Dominum, impius iustum? dolosus erat idem Iudaicus populus, cum diceret: Nobis non licet occidere quemquam . Dentes tamen eorum arma et sagitte, et lingue eorum gladius acutus , cum dicerent: Crucifige, crucifige . Ideo tu erue, tu discerne, quia tu es, Deus, fortitudo mea, per quem ego et mei fortes sumus, id est, constantes in passione. uel per quem ego et mei sumus futuri  fortes, quando erimus immortales et impassibiles qui modo apparemus debiles. Et quia tu es fortitudo mea, quare me repulisti? id est, quid cause est quod in tantum permittis affligi ut uidear derelictus? Et quare tristis incedo, id est, quid consilii, que utilitas quod tristis est anima mea usque ad mortem? quod paueo et tedeo transformando in me pauorem meorum, tristis dico, dum affligit me inimicus Iudaicus populus. Magna utilitate generis humani sum ego repulsus et mei. Ad hoc cecitas contigit in Isrel, ut plenitudo gentium intraret : ut mitteretur per totum mundum quasi exercitus uerbum Dei. Ergo quia Iudei repulerunt, emitte me lucem tuam de cauea Iudeorum in notitiam gentium, lucem, id est diuinitatem que illuminat tenebras  cordis. Et ueritatem tuam, id est, precepta tua in omnibus uera. Et reuera educes, quia ipsa, non dico deducent, sed iam deduxerunt sic certum est, quasi iam sit preteritum. Ipsa, id est lux tua, scilicet diuinitatis tue potentia, et mandata tua uera, deduxerunt me hominem de Iudaico populo, et adduxerunt in montem sanctum tuum, scilicet constituendum, id est Ecclesiam tuam uirtutibus sublimatam, ut ex utroque pariete fiat unum templum; et in tabernacula tua. Quod montem hoc uocat tabernacula, diuersa similitudine. Tabernaculum est Ecclesia temporalis, quia in illa militant qui ad palmam tendunt; cum audis tabernaculum, peregrinationem attende, hostem caue, de prelio satage ut tandem  post uictoriam quiescas. Potest et sic legi: uerbum tuum lux tua, ueritas tua personaliter mihi unita, ut ex ipsius Dominici hominis persona accipias, idoneum me facient per experientiam passionis introduci per gloriam resurrectionis in intima celorum, et inde misso Spiritu in tabernacula, id est Ecclesiam temporaliter militantem. Et quod sequitur, introibo, priorum sit persecutio. Sed priusquam deducat, introibo ad altare Dei per ascensionem. Quod est illud altare? ad Deum, id est diuinam contemplationem, qui Deus letificat iuuentutem meam, id est, me innouatum et meos. Ille letificat iuuentutem meam qui prius contristauit uetustatem meam. Aliter: et post tabernaculum constitutum introibunt mei ad altare Dei, id est, ad uidendam  altitudinem Dei. Bene: introibo, quia modo foris sumus in peregrinatione. Ad illud altare ille solus accedit qui ad istud securus accedit; illic inueniet uitam suam qui in isto discernit causam suam: quale hic sacrificium? ipse qui intrat assumetur in holocaustum. Sed interim, dum illuc tendo, non ero otiosus. Confitebor tibi in cithara, ego caput, et membra in me, experiendo passionem et mortem. In meis, mortificando membra que sunt super terram, ac de inferioribus ministrando, ut reddant a suo inferiori dulce melos Deo. Et merito, quia tu Deus creatione, meus singulari gratia, meorum recreatione, qui me immunem facis a peccato, qui meos ita affecisti ut nolint conformari uetustati Ade, sed sequi uoluntatem tuam. Et quoniam hec  omnia commoda futura sunt ex mea afflictione, quare tristis es anima mea? et quare conturbas me? ut supra, non ex necessitate, sed ex propria uoluntate. Et quia non ex necessitate, spera in Deo, quoniam adhuc confitebor illi, id est confitebuntur mei ad honorem illius. Salutare uultus mei, et Deus meus, id est, Saluator est existens uultus mei, id est homo et Deus.



PSALMUS XLIII. IN FINEM FILIIS CORE AD INTELLECTUM.

»Deus, auribus nostris audiuimus, patres nostri annuntiauerunt nobis opus quod operatus es in diebus eorum et in diebus antiquis. Manus tua gentes disperdidit et plantasti eos: afflixisti populos  et expulisti eos. Nec enim in gladio suo possederunt terram, et brachium eorum non saluauit eos. Sed dextera tua, et brachium tuum et illuminatio uultus tui, quoniam complacuisti in eis. Tu es ipse rex meus et Deus meus, qui mandas salutes Iacob. In te inimicos nostros uentilabimus cornu, et in nomine tuo spernemus insurgentes in nobis. Non enim in arcu meo sperabo, et gladius meus non saluabit me. Saluasti enim nos de affligentibus nos, et odientes nos confudisti. In Deo laudabimur tota die, et in nomine tuo confitebimur in seculum. Nunc autem repulisti et confudisti nos, et non egredieris in uirtutibus nostris. Auertisti nos retrorsum post inimicos nostros, et qui oderunt nos diripiebant sibi. Dedisti nos tanquam  oues escarum, et in gentibus dispersisti nos. uendidisti populum tuum sine pretio, et non fuit multitudo in commutationibus eorum. Posuisti nos opprobrium uicinis nostris, subsannationem et derisum his qui sunt in circuitu nostro. Posuisti nos in similitudinem gentibus, commotionem capitis in populis. Tota die uerecundia mea contra me est, et confusio faciei mee cooperuit me. A uoce exprobrantis et obloquentis, a facie inimici et persequentis. Hec omnia uenerunt super nos, nec obliti sumus te, et inique non egimus in testamento tuo. Et non recessit retro cor nostrum, et declinasti semitas nostras a uia tua. Quoniam humiliasti nos in loco afflictionis, et cooperuit nos umbra mortis. Si obliti sumus nomen Dei nostri,  et si expandimus manus nostras ad Deum alienum. Nonne Deus requiret ista? ipse enim nouit abscondita cordis. Quoniam propter te mortificamur tota die, estimati sumus sicut oues occisionis. Exsurge, quare obdormis, Domine? exsurge, et ne repellas in finem. Quare faciem tuam auertis? obliuisceris inopie nostre et tribulationis nostre? Quoniam humiliata est in puluere anima nostra, conglutinatus est in terra uenter noster. Exsurge, Domine, adiuua nos, et redime nos propter nomen tuum.«



ENARRATIO.

Hic psalmus, id est, bona operatio huius psalmi perducens in finem, id est, consummationem, propositus est a filiis Core, id est, imitatoribus passionis  Christi, aliis minoribus filiis Core ad intellectum hunc, scilicet ut intelligant, cum Deus hec temporalia subtrahit, nec semper prestat quod petunt, et sepe miscet dulcia amaris, ad utilitatem meorum hec fieri. uolentes itaque hoc consilium Dei infirmioribus aperire, ne in talibus tabescant, sancti martyres querunt ab ipso Deo quid cause sit, ut, cum patres nostros filios Isrel presentibus consolationibus expleuerit et in futuro eorum posteros euidenter liberabit, modo se ab Ecclesia sua quas subtrahit ut multis pressuris subiaceat, et sic tandem aperuit consilium Dei, hoc scilicet ut retrahat ab amore seculi male dulcis, et doceat amare celestia et eterna que eis laborantibus sunt promissa. uel intelligant illa que historialiter apud priores patres  facta sunt, id est, uictoriam de hostibus significare istam spiritalem uictoriam de uitiis que uere agitur ut hoc intelligentes magis magisque mortificent uiti in se.

Deus, auribus nostris audiuimus, auribus audiendi id est, intellectu cognouimus. Quasi dicant sancti martyres: Domine, qui multa beneficia prestitisti priori populo et multa nobis prestaturus es in futuro, quare nos deseris in hoc medio? Et enumerat beneficia prioris populi, deinde futura, in medio ostendit pressuram et aperit causam. Patres nostri, qui nos in fide genuerunt, patriarche, prophete, apostoli, annuntiauerunt nobis in Scripturis suis, opus quod operatus es in diebus eorum qui nobis  nuntiauerunt quo persequeretur unus mille, et duo fugarent decem millia. Et in diebus antiquis, id est, apud priores eorum, scilicet istud opus, Manus tua, id est, potentia tua gentes disperdidit, Aegyptios, Iebuseos, Madianitas. Et plantasti eos, id est, stabiliter posuisti patres nostros in loco eorum. uel moraliter: Manus tua gentes disperdidit, id est, uitia, et plantasti eos in uirtutibus, afflixisti populos, id est, populositatem, id est, culturam idololatrie, et expulisti eos a tuis. Reuera tu hoc fecisti. Nec enim in gladio suo possederunt terram, id est, in uirtute sua. Et brachium eorum, id est, robur exterius non saluauit eos ab hostibus, sed dextera tua, id est, propitiatio tua, et brachium tuum, id est, tua fortitudo, et illuminatio uultus tui, quoniam talibus signis  adfuisti ut presens intelligereris, uel quod uisibiliter illis aderas. Et hoc non ex eorum meritis, sed quoniam complacuisti in eis, id est, cum illis egisti ut lauderis in illis. uel moraliter: Reuera tu expulisti uitia, quia ipsi non possederunt terram suam in brachio suo, id est, in uirtute sua, et robur interius eorum non saluauit eos a uitiis. Sed dextera tua, id est, Filius tuus qui est brachium tuum, et illuminatio uultus tui, id est, uisitatio gratie tue per quam dedisti consilium contra uitia. Et non propter aliud, nisi quod complacuisti tibi in eis. Tu es ipse rex meus et Deus meus. Quid ergo? Aliter tunc, aliter nunc. Mutata sunt tempora, sed non est mutatus Creator temporum, et inde mirum quod idem tunc qui nunc: alia autem tunc, alia nunc. Illa beneficia  transierunt, tu ipse scilicet non mutatus, es rex meus, quantum ad hominem, et Deus meus, quantum ad uerbum. Qui mandas salutes Iacob, id est, qui mandasti per angelum saluationem temporalem Iacob, id est priori populo. Nunc autem mandas per Filium saluationem interiorem Iacob, id est, iuniori populo. Nouissime enim locutus est nobis in Filio . Quasi dicat: Et cum hec ita se habeant, quare tanta mala patimur? Hec de preterito. Quid autem de futuro? in te cornu uentilabimus inimicos nostros. Cornu de carne est, sed in duritiam uersum excedit illius naturam, ita Christus carnem nostram suscepit, sed immunis a peccato fuit. In te cornu, per quem excedimus omnem carnalitatem, separabimus tandem paleam a granis, id est, separabimus  extrema uentilatione a nobis inimicos nostros qui modo concreti sunt. Et tunc in nomine tuo spernemus insurgentes in nobis, in nomine tuo presumentes, id est, in inuocatione nominis tui. uel, quia nomen Christianum retinebimus fide et opere, entes uere Christiani, spernemus modo insurgentes in nobis. Et reuera per te. Non enim in arcu meo sperabo, id est, in mediocribus meritis meis, uel occulta uirtute. Et gladius meus, id est, maiora merita, uel manifesta uirtus non saluabit me uel meos a conformatione malorum. Saluasti enim nos de affligentibus nos, loquitur de futuris tanquam de preteritis, quia tam uera sunt quasi iam facta. Hec saluatio erit quando mortale hoc induet immortalitatem , et odientes  nos confudisti confusione mala, ut dicant: Nos insensati, uitam illorum estimabamus insaniam , quia nostra separatio erit illorum confusio. Quasi dicat: Et illis confusis, nos gloriabimur, non erimus otiosi in Deo, id est, in misericordia Dei nobis exhibita qui suum opus in nobis coronabit, laudabimur, laudabiles erimus. uel, laudabimur in inuicem tota die, id est, tota illa uita que mortem non habebit. Et in nomine tuo scilicet glorificando, non nostro, uel, quia a Christo Christiani confitebimur tibi in seculum, cum tu eris omnia in omnibus. Beati qui habitant in domo tua, Domine, in secula seculorum laudabunt te . Nunc autem, scilicet in hoc medio tempore, tu qui hoc modo egisti cum priori populo, qui tandem acturus es tam misericorditer in  futuro, repulisti nos, id est, uideris repulisse quantum ad tribulationem, et confudisti nos, quantum ad deuocationem, quorumdam, uel, repulsi ab inuisibili sublimitate multum prouoluimur in re, confundimur autem exterius, non in conscientia; eximus contra inimicos, sed corpore inualidi. Nam non egredieris, Deus, in uirtutibus nostris. Eximus ad inimicos, sed tua, per te nobiscum non procedit. Quod in hoc apparet quia auertisti nos retrorsum post inimicos nostros, scilicet quosdam ex nobis nimia tribulatione deuocatos qui facti sunt sequaces inimicorum. In Hebreo, Dedisti terga nostra hosti, significat illos qui urgente persecutione defecerunt in fide, ut sequerentur inimicos, redeuntes mente in Aegyptum ad ollas carnium, uolentes temporaliter  gaudere. Et qui oderunt nos diripiebant sibi, conformando nos sibi. Hoc modo diripiebant. Dedisti nos tanquam oues escarum, quantum ad reputationem illorum, ad hoc putant nos esse natos ut interficiamur. Quedam oues reseruantur ad fetum, alie ad interfectionem et comestionem ut arietes, uel tanquam oues facile deducibiles, quantum ad deuocatos. Et in gentibus dispersisti nos, quia quidam timentes deuocationem fugiebant de una ciuitate in aliam. uel dispersisti nos, ut unusquisque sibi nos raperet in gentibus, hoc est in pressura gentium; uendidisti populum tuum sine pretio, multos martyres ad mortem dedisti, et paucos conuertisti. uidemus quos dedisti, et non uidemus quos acceperis. Et non fuit multitudo in commutationibus eorum, et  si aliquos accepisti, illi non multi fuerunt. Olim unus de tuis fugabat mille, modo e conuerso unus illorum decem millia ex nobis interficit. Multum est quod summum martyrem das in mortem, et illo fortiter agente non fiunt multi Christiani. Non fuit, quomodo solent immutari pauca multis, in tuis commutationibus, sed dissipabuntur potius conuentus laudantium te. Hieronymus: uendidisti populum tuum sine pretio, quibus dicitur: uenditi estis in peccatis uestris . Nullus ita emit eum a te, ut tu sanguine tuo. Et non fuit multitudo in commutationibus uestris. uilior enim erat merces, id est non est commutatio facta. Nam Dominus populum quem emit, non auro, neque argento, sed proprio cum sanguine comparauit  . Posuisti nos opprobrium uicinis nostris. Potest sic legi, ut huc usque de gentibus sit dictum, nunc autem dicatur de Iudeis, uel, ut uniuersaliter dicatur de Iudeis et gentibus qui omnes uicini sunt propter cohabitationem. uel, uicini dicuntur qui iam uoluntate appropinquauerunt ad fidem nostram et conformitatem, uidentes nos tam indigne tractari reputabant nos fore eis maximo opprobrio si conuerterentur ut et ita cruciarentur. Et non tantum uicinis, sed etiam subsannationem et derisum his qui in circuitu nostro sunt, id est longe a nobis, uel, in multitudine circa nos paucos undique persequentes ut nusquam possimus euadere. Subsannationem et derisum, id est omne genus irrisionis. Subsannationem his qui indignantur quod nos predicamus Iesum crucifixum.  Et derisum sapientibus Grecis qui nostram predicationem stultitie deputant, iuxta Apostolum: Nos autem predicamus Iesum et hunc crucifixum, Iudeis quidem scandalum, gentibus autem stultitiam . Posuisti nos in similitudinem gentibus. Hec est illa irrisio in similitudinem, id est in prouerbium, cum uerbis alicui improperent ut dicant: Tam turpiter moriaris, ut magister ille Christianorum, uel ut Laurentius: uel, si cogitent, cum aliquem uolunt cruciari, ut ad nostram similitudinem faciant. Et non solum prouerbium, sed etiam commotionem capitis in populis, id est ut ex nobis habeant causam commouendi caput, cum uiderint nos taliter cruciari, mouentes capita sua dicent: Heu miseri! quanta stultitia uos uexat? unde hec noua insania quod non  parcitis iuuentuti uestre, sed potius appetatis mortem quam uitam? Sicut mouerunt caput exterius et interius contra te, sic contra nos. Unde pro deuocatione illa et insultatione, tota die uerecundia mea contra me est, id est, ante me assidue. Et confusio faciei mee cooperuit me, id es totus coopertus sum confusione, laborans, et gemens et non habens foris adiutorem; et si intus habeam, a uoce exprobrantis, id est uituperantis nostram sectam, et obloquentis, id est uerbis impugnantis, a facie inimici, id est a terrore interius, et persequentis exterius. Hec omnia uenerunt super nos, nec obliti sumus te. Ecce intellectus hic aperitur cur Deus hec omnia fieri permittat. Quasi dicat: sic fecisti cum patribus, sic facturus es nobis quandoque. Quod autem in medio  tempore sic nobiscum agis magno consilio uteris, scilicet ad hoc facis ut sciant quod a te gratis sunt facti, a te gratis reparati: ueniant ergo super nos hec omnia; gratis te colimus, nichil te colendo querimus nisi te, tu eris omnia in omnibus. Nec obliti sumus te, subauditur querere, te desiderare, quod forsitan faceremus, si felicitas temporalis nullis misceretur amaritudinibus. Nos fortiores non sumus obliti, et si infirmi rediissent mente in Aegyptum ad ollas carnium: quod inde apparet, quia inique non egimus in testamento tuo, id est in promissione quam tibi fecimus, promisimus enim tibi abrenuntiare diabolo et pompis eius, et te solum sequi: et si caro fuit infirma, spiritus  fuit promptus . Inique agit qui pactum non soluit. Habet autem quasi pactum creatura rationalis, ut seruus fidelis Creatorem et Dominum pre se faciat, seipsum sibi abneget, diabolum quantum possit abrenuntiet. Dico, non sumus obliti, nam non recessit retro cor nostrum a te, scilicet a mandatis tuis; et si caro recessit, cor non recessit, non recurrimus in Aegyptum ad ollas carnium, non retro aspeximus ad ea que dimisimus. Imitamini ergo nos inferiores, filii Core, hanc uiam insistite. Et scilicet non declinasti semitas nostras a uia tua, id est, non permisisti opera nostra recedere a mandatis tuis. uel ideo non inique egimus in testamento tuo, quia tu declinasti, id est, pendere fecisti semitas nostras a uia tua, que nobis est semita, id est, arcta uia, tibi  est uia lata et spatiosa: fecisti ergo ut in semitis nostris uiam tuam imitaremur, sicut a Christo tuo prius fuit moriendum, post resurgendum et intrandum in gloriam, ita et nos maluimus ex tempore humiliari prius: prius enim est certare quam coronari, humiliari quam exaltari. Alie uie nostre, alie tue: nostre, per prosperitates, tue per amaritudines. Et tu ostendisti nostras uias alias esse a tuis, dicens nobis: Latas uias ambulare uultis? nolite: hac itur ad uitam, hac ad mortem. Quod non declinasti semitas nostras a uia tua, uel quod pendere eas fecisti a uia tua, in hoc patet, quoniam humiliasti nos in loco afflictionis. Non gloriabitur quis in loco exsultationis nisi humiliatus fuerit in loco afflictionis, id est, in uita presenti in qua quoquo te uertas, nulla  pax, nulla perfectio, neque est gaudere in triumpho, nisi sategerit in prelio. uel, in loco afflictionis, id est, in corpore humilias nos ad tribulandum, uel compati nos fecisti deuocatis. Et reuera magna fuit afflictio in qua nos humiliasti, quia cooperuit nos umbra mortis, id est, temporalis mors nos multum oppressit, que quasi umbra sunt future et eterne mortis. uel, umbra mortis, id est, illi qui nos sua potentia, uel suis diuitiis, uel sua mala conuersatione obumbrant ad mortem. uel, umbra mortis sunt quos premit ignorantia ueritatis. Dico, non recessit retro cor nostrum, nam si recessisset tu uindicares. Nam si obliti sumus nomen Dei nostri, scilicet non reddendo ei ius suum in nobis, timendo eum ut creatura Creatorem suum, et si expandimus manus nostras ad  Deum alienum, id est, pretulimus Creatori creaturam, Nonne Deus requiret ista? scilicet ad uindicandum requiret itique. Nam ipse nouit abscondita cordis. Quasi dicat: non solum exteriora, sed et occulta consilia cuiusque, quo animo quidque faciat uel patiatur, scilicet ipse nouit cur hec omnia mala patiamur, quia, o Domine, propter te scilicet promerendum, non propter terrena, mortificamur exterius tota die, id est, assidue. Nam estimati sumus sicut oues occisionis, id est, stulti et seductibiles, sicut oues sponte ad occisionem euntes, uel facile seductibiles, quantum ad deuocatos. Aliter: Dico, non recessit retro cor nostrum, et hoc cum quadam fiducia. Nam si expandimus manus nostras ad Deum alienum e  obliti sumus nomen Dei nostri, eueniant nobis omnia mala. Diceret aliquis: Nonne Deus iniustus est, cum permittet nos tanta pati? non. Nam nonne requiret a malis hanc tribulationem? Reuera requiret, quia ipse nouit abscondita cordis, id est, non solum cor, sed intentionem cordis que occulta est; ipse nouit qua intentione hec patimur, quoniam, o Domine, propter te mortificamur. Et quia propter te mortificamur, o Domine, exsurge his qui nos persequuntur; illis enim dormis adhuc, qui te resurrexisse non credunt, qui te mortuum tantum hominem attendunt. Ergo, exsurge etiam in notitiam gentium ut cesset iam deuocatio, cesset tribulatio. Alias oues habeo que non sunt ex hoc ouili, et illas oportet me adducere ut fuit unum ouile et unus pastor . Quare  obdormis, Domine? Exciteris in cordibus eorum qui te mortuum confitentur, et resurrexisse non credunt, ut tandem desinentes nos persequi, non usque in finem extreme mortis intereant. Quare faciem tuam auertis? Quasi dicat: oblitus nostri uideris esse, dum qui timent eos qui occidunt corpus desunt nobis. Obliuisceris inopie nostre.

Copia nostra est multitudo credentium, inopia nostra eorum deuocatio et eorum subtractio, quorum salutem esurimus. Quasi dicat: oblitus uideris inopie nostre, dum deuocari multis tribulationibus permittis tuos, et in hoc nos pauperari, illos uero ditari qui nos persequuntur. Reuera inopes facti sumus, quoniam humiliata est in puluere anima nostra, id est, animales inter nos sunt humiliati in conformatione  illorum qui sunt puluis, uel ita sumus conculcati sicut puluis. Conglutinatus est in terra uenter noster, id est, infirmiores nostri adheserunt terrenis. Ergo, o Domine, exsurge, scilicet adiuua nos in persiciendo uocationem gentium. Et redime nos, scilicet tuos qui deuocantur, propter nomen tuum, scilieet glorificandum. uel, quare faciem tuam auertis dum obliuisceris inopie nostre, et tribulationis nostre? id est, uideris presentiam tuam subtrahere illis, et obliuisci eos in quorum tribulatione nos tribulamur. Inopia sunt illi qui nolunt spoliari, sed superuestiri; abundantia autem sunt, qui gaudent in tribulationibus. Quoniam humiliata est in puluere anima nostra. Ac si dicat: uere faciem tuam auertis, quia anima nostra, id est, illi qui deberent nos uiuificare,  humiliati sunt ab his qui puluis sunt, Conglutinatus est in terra uenter uester, id est, infirmi nostri quasi glutine coniuncti sunt terrenis.



PSALMUS XLIu. IN FINEM PRO HIS QUI COMMUTABUNTUR FILIIS CORE AD INTELLECTUM, CANTICUM PRO DILECTO.

Eructauit cor meum uerbum bonum, dico ego opera mea regi. Lingua mea calamus scribe uelociter scribentis. Speciosus forma pre filiis hominum, diffusa est gratia in labiis tuis, propterea benedixit te Deus in eternum. Accingere gladio tuo super femur tuum, potentissime. Specie tua et pulchritudine tua intende prospere, procede et regna. Propter ueritatem et mansuetudinem et iustitiam, et deducet te  mirabiliter dextera tua. Sagitte tue acute, populi sub te cadent, in corda inimicorum regis. Sedes tua, Deus, in seculum seculi, uirga directionis uirga regni tui. Dilexisti iustitiam, et odisti iniquitatem: propterea unxit te Deus Deus tuus oleo letitie pre consortibus tuis. Myrrha, et gutta et casia a uestimentis tuis, a domibus eburneis, ex quibus delectauerunt te filie regum in honore tuo. Astitit regina a dextris tuis in uestitu deaurato, circumdata uarietate. Audi, filia, et uide, et inclina aurem tuam et obliuiscere populum tuum et domum patris tui. Et concupiscet rex decorem tuum, quoniam ipse est Dominus Deus tuus, et adorabunt eum. Et filie Tyri in muneribus, uultum tuum deprecabuntur omnes deuites plebis. Omnis gloria eius filie regis ab intus  in fimbriis aureis circumamicta uarietatibus. Adducentur regi uirgines post eam, proxime eius afferentur tibi. Afferentur in letitia et exsultatione, adducentur in templum regis. Pro patribus tuis nati sunt tibi filii: constitues eos principes super omnem terram. Memor ero nominis tui, Domine, in omni generatione et generatione. Propterea populi confitebuntur tibi in eternum, et in seculum seculi.



ENARRATIO.

Psalmus iste cantatur de sanctis nuptiis, de sponso uidelicet et sponsa, de rege et plebe, de saluatore et saluandis, et proponitur filiis Core agentibus scilicet pro his qui commutabuntur, id est, pro commutatis ad intellectum recipiendum: que sunt etiam canticum pro dilecto. uel, potest construi preposterato  ordine ut dicamus: hec uerba sunt canticum pro dilecto, uerba, dico, proposita filiis Core ad intellectum. Hoc nomen Core cum auditur non debemus ad irrisionem accipere, ne in sensu puerili inueniamur comparabiles pueris illis qui sancto Dei Eliseo prophete typum Christi gerenti insultabant, dicentes: Ascende calue, ascende calue . Quos pueros stulte garrulos et in perniciem suam maledicentes bestie exeuntes de silua deuorauerunt. Ab imitatione horum puerorum nos reuocat Apostolus, dicens: Nolite pueri effici sensibus , cum tamen magister ipsius nos inuitet ad imitationem pueri cum dixit: Nisi efficiamini sicut paruulus iste, non intrabitis in regnum celorum . Consideret igitur quisque ad quid magister nos inuitet, et quid  nobis discipulus interdicat, ut quem delectat imitatio paruuli non delectet ignorantia, sed innocentia. Pueri autem illi qui sancto Dei caluo insultabant prefigurabant illos qui, ex nimium pueruli sensu, stabant ante lignum sacrum Dominice crucis, dicentes: Si Filius Dei es, descende de cruce ; qui a bestiis sunt douorati, quoniam a diabolo interius sunt mortificati, uel a bestiis deuorati sunt, id est, a Tito et uespasiano afflicti et condemnati qui dicuntur bestie egredientes de silua, id est, a gentibus missi, que gentes siluis comparantur, quoniam nullam adhuc receperunt culturam. Quod quadraginta duo ex illis pueris fuerunt a bestiis deuorati, prefigurabat quadraginta duos annos qui fuerunt,  a passione Christi usque ad destructionem Ierusalem. Pro his qui commutabuntur: que sit ista commutatio omnis commutatus in seipso potest agnoscere; consideret qui fuerit, quid modo sit; consideret mundum prius idola adorantem, modo uero Deum colentem. Hanc commutationem etiam pagani recognoscunt, cum uiderint templa sua deserta, Ecclesias Dei refertas. uel ad intellectum sunt hec proposita filiis Core ut non sint ceci, sicut illi de quibus dictum est: Si enim cognouissent, nunquam Dominum glorie crucifixissent, uel ad intellectum, ut intelligant ad quem pertineat hec commutatio, ad Christum uidelicet, dilectum super omnes dilectos. Canticum pro dilecto. Solent scholastici componere carmen cantandum in nuptiis in laudes sponsi et  sponse quod uocatur epithalamium: ad hanc similitudinem hic psalmus est in laudes sponsi Christi et sponse eius Ecclesie. Laudatur hic ille de quo in Canticis canticorum dicitur: Osculetur me osculo oris sui  Gaudeat ergo sponsa Ecclesia se amatam a tanto sponso, quoniam dilexit eam fedam ut faceret pulchram, quam sanguine suo lauit ut non haberet maculam, in cruce extendit ut non haberet rugam. Quem sponsum Dominus Pater in hoc psalmo nobis commendat, ut maioris sit auctoritatis, prius, secundum ineffabilem generationem illam qua ipse Filius a Patre genitus est, postea uestiens eum humanitate et inducens eum cum magna potentia, ut iungat sibi sponsam suam Ecclesiam, deinde inducens sponsam decenter ornatam et dignam  tanto sponso.

Eructauit cor meum uerbum bonum. Ne putaremus Dominum Patrem indigere coniugio in generatione Filii sui, ostendit nobis ipsam generationem non ab alio, sed a se ipso factam, sic dicens: Cor meum, id est intima substantia mea et secreta essentia mea eructauit, id est, genuit, uerbum bonum, id est, Filium mihi equalem et consubstantialem. De hoc uerbo dictum est: In principio erat uerbum, et uerbum erat apud Deum, et Deus erat uerbum . Ut autem per bonum intelligamus uerbum equale Patri et consubstantiale, ipsum uerbum caro factum nobis insinuat cum dicit: Quid me interrogas de bono? Nemo bonus nisi solus Deus . In hac responsione non diuisit se a Deo, sed potius uniuit tanquam  si diceret: Cum tu dicis mihi, magister bone , Deum me esse confiteris, quia nemo bonus nisi solus Deus. Qualiter Dominus Pater generasset uerbum suum ex corde suo, quamdam similitudinem in nobis ipsis possumus comprehendere, sicut ab infimis summa possunt comprehendi, a creatura Creator. Quisque enim sapiens architectus edificaturus fabricam ex corde suo generat consilium in quo disponit ipsam fabricam qualiter edificanda sit, et iam placet ei fabrica, non in specie edificii, sed in probatione consilii. Facta autem iam fabrica, iam non sibi soli placet, sed etiam uidentibus, et sic laudatur consilium in quo prius eam sic disposuit, quia non appareret talis in specie edificii, nisi precessisset  in approbatione consilii. Qualiter autem per fabricam subiectam oculis intelligimus precessisse consilium sapientis, sic, si oculum mentis ad superiora uertamus, in nobis ipsis possumus intelligere sapientiam Patris precessisse in dispositione nostre creationis: consideremus nosipsos, celum, et terram, et omnes ornatus eorum, homines uidelicet in terra, Angelos, uirtutes, Principatus in celo, et intelligamus uerbum necessario, quia omnia per ipsum facta sunt, et sine ipso factum est nichil . Quod ipse Pater hic testatur sic. Dico ego opera mea esse regi, id est, huic uerbo regi facto, dispono opera mea regenda, quia ei soli innotesco; mea secreta, ut sit expositio superioris, sic: Dico ego opera mea regi, id est, uerbum eructo cum quo omnia opera mea  dispono. Ne uerbum illud transitorium intelligamus, supponitur: lingua mea calamus scribe uelociter scribentis. Linguam pro uerbo, calamum pro scripto, causam uidelicet pro effectu posuit. Tanquam si dicat. uerbum meum non est transitorium, sed est calamus scribentis, id est, comparabile uerbo scripto et permanenti. Scribe, dico, uelociter scribentis, id est, sine mora multa comprehendentis. Sunt scribe quidam qui uno puncto totam dictionem uel orationem comprehendunt, cui uelocitati uerbum Patris quodam modo comparatur, quia nichil est uelocius quam semel omnia dixisse. Unde illud: Semel locutus est Deus . Nam nunquam secundo loquitur, quia si perit primum, dicat secundum: et si non perit primum, non proferat secundum. Istud  dicere Patris nunquam hahuit principium, nunquam habuit finem: quia uerbum illud attingit a fine usque ad finem fortiter, suauiter disponens omnia . Dicit Augustinus in hoc loco: »uereor ne id quod dico, a tardioribus aliquando possit intelligi: dicam tamen, sequatur qui potest, ne non dictum non sequatur qui potest. Speciosus forma pre filiis hominum.« Quasi dicat: Tu uerbum, tu rex speciosus forma, id est, in formosa diuinitate pre filiis hominum. Nota quia posset dicere, pre angelis, sed quia uerum hominem eum constituit, ideo pre filiis hominum dixit. Speciosus dico, quia diffusa est, id est, diffundetur gratia in labiis tuis, id est, in precordiis tuis, uel in presentia tua. Unde illud: Lex per Moysen data est, gratia et ueritas per Iesum Christum facta  est . Gratia Domini est: quia ipse omnia gratis fecit, perditos quesiuit, inuentos in humero reportauit, preterita condonauit, futura promisit. Propterea benedixit te Deus in eternum, id est, ut diffunderetur gratia in labiis tuis, benedixit te Deus, id est, multiplicauit te Deus, id est, ego Pater, multiplicatione in eternum tendente. Primum hominem benedixit, sed non in eternum, quia in inobedientiam cecidit, uel istud sit effectus ad hoc quod dixit: Diffusa est gratia in labiis tuis, et quia diffundetur, benedixit te Deus, id est, promissionibus tuis benedixit in eternum, quia sine fine permansure sunt. Promissiones autem serui, umbre fuerunt et transitorie, carnaliter intellecte. Accingere gladio tuo super femur tuum,  potentissime, id est tu speciosus forma, ut debelles erias potestates, accingere, id est, accinctus sis gladio tuo, id est, diuino eloquio quod est gladius spiritus, et hoc super femur tuum, id est, super humanam naturam tuam potenter scilicet accingere gladio, hoc gladio separauit Dominus filium a patre, filiam a matre, murum a socru sua . Pater iste est diabolus a quo separatum est humanum genus per predicationem Domini. Mater est Synagoga a qua separata est filia, id est, Ecclesia ex Iudeis congregata. Nurus est Ecclesia ex gentibus constituta que erit aduersus Synagogam que socrus eius est, mater uidelicet Christi, ex qua secundum carnem natus est. Nurus ista significabatur ab Aethiopissa, quam duxit Salomon sibi reginam . Et sic duo aduersus  tres, pater et mater aduersus filium et filiam et nurum. Nam socrus et mater in Synagoga intelliguntur. Specie tua et pulchritudine tua intende, id est, tu accinctus gladio, sis intensus in speciosa pulchritudine tua, id est, in abundantia uirtutum positus, in qua miser Adam positus, remittebatur cum deberet intendi. Et sic intensus in te ipso, prospere procede ad debellandos inimicos: et regna, id est, uince propter ueritatem, scilicet Euangelii, que de te fiet. Unde Apostolus: Exhortatio nostra non de errore, neque in dolo, neque de immunditia . Et regna etiam propter mansuetudinem inter tormenta habitam, quia in passione humilis et mansuetus apparebis. Et regna etiam propter iustitiam in parte exhibitam et in parte exhibendam. Exhibita est, ut illud: Qui iustus est  iustificetur: et qui sordidus est, sordescat .

Quod hic uidemus impletum. In futuro autem exhibetur iustitia, quando incorruptus iudex digna queque ultimo iudicio requiret, uel propter iustitiam tuorum, scilicet abnegantium secularia desideria et sobrie et iuste uiuentium: et deducet te mirabiliter dextera tua, id est, potentia tua undique ducet te in notitiam hominum, et hoc mirabiliter, quia eris faciens diuina et patiens humana. Et qualiter hoc fiet? Quia sagitte tue acute, id est, uerba predicationis tue sunt acuta, corda hominum uidelicet pungentia, et amorem diuinum excitantia. Quibus sagittis populi percussi sub te cadent, id est, se tibi humiliabunt in corde inimicorum regis, id est, in hoc quod tibi regi cor inimicum habuerunt cadent  et resurgent habentes cor amicum tibi. Hac sagitta percussus cecidit Saulus et surrexit Paulus: cecidit persecutor, et surrexit egregius predicator . Et in taliter percussis erit sedes tua Deus, id est, in illis sedebis non transitorie, sed in seculum seculi, id est, eternaliter, et tu merito in illis regnabis, quia uirga regni tui, id est regimen quo regis tibi subiectos, est uirga non distortionis, sed directionis. Unde alibi: Reges eos in uirga ferrea , cum regimen aliorum sit flexibile et distortionis. Et uere uirga regni tui est uirga directionis, quia tu dilexisti iustitiam: et hoc inde apparet, quia odisti iniquitatem, et propterea, id est, ut diligeres iustitiam, unxit te Deus omnium, Deus tuus, id est, ego pater tuus tibi in  omnibus consentiens. Et qua unctione? Oleo letitie, id est, spirituali iucunditate, et hoc pre consortibus tuis, id est pre omnibus illis, quorum consors es in humana natura. Et quia dixit illum pre omnibus unctum esse ostendit unctionem illorum esse magnam, ut inde eius unctionem intelligamus admirabilem, cum pre illis unctus sit. Quasi dicat: Unxit te Deus Deus tuus oleo letitie pre consortibus tuis, quod magnum est, quia myrrha et gutta et casia, id est, omnia odoramenta uirtutum spirabunt a uestimentis tuis, id est ab apostolis tuis et apostolicis uiris. Unde illud: uiuo ego, dicit Dominus , quia his omnibus uelut uestimento, indueris. uestimenta Dei dicuntur sancti: quia sicut homini nichil est uicinius uestimento, sic Deo nichil est uicinius sanctis. A domibus eburneis.  Domus eburnee sunt illi quos uestimenta uocauimus. Nam in eis habitat etiam Dominus et dicuntur eburnee domus propter castitatem et sermonis nitorem. Nam elephas cuius ossa ebur sunt castissimum animal dicitur. Ex quibus delectauerunt te filie regum, id est ex odoramentis illis que spirabunt a uestimentis tuis, delectabunt te filie regum, id est Apostoli in fide generati qui carnem domant, spiritum roborant; et hoc in honore tuo quoniam licet ab eis in fide generantur, non ab eorum nomine uocabuntur, sed tuo: quia nulli uocabuntur Petrini uel Paulini, sed omnes Christiani, et sic per uestimenta et per domos eburneas astitit regina a dextris tuis, id est, in propitiatione tua. Nam que a sinistris erunt erunt concubine significate per octoginta concubinas Salomonis.  Numerus autem concubinarum excellens numerum reginarum, significabat quia multi sunt uocati, pauci uero electi . Regina autem stabit in uestitu, id est, in doctrina deaurata, id est, bonis sententiis confirmata; circumdata uarietate, subaudis linguarum, quoniam uariis linguis Ecclesia Christi adunata est. uel in uestitu deaurato, id est, bonis moribus adornata, et circumdata uarietate, scilicet uirtutum. uel in uestitu deaurato, id est in membris solidis, non crepantibus in tribulatione. Audi, filia, et uide, et inclina aurem tuam. Conuertit se ad reginam quasi dicat: Tu regina iam facta etiam filia, audi promissa, et intellige impleta: et qualiter dico ut audias? Inclinando aurem tuam, id est, humiliter audi regis tui mandata, et obliuiscere populum tuum, id est  carnalia constituta, uel populum Babylonie, cui populo rex fuit diabolus. Obliuiscere etiam domum patris tui, diaboli, id est, nullam habeas societatem cum impiis, et debes obliuisci populum et domum patris tui, quia concupiscet Rex decorem tuum, id est, te decoram fieri qui te dilexit fedam, ut faceret pulchram; et sit tibi magnum quod rex te concupiscet, quoniam ipse, rex uidelicet, est Dominus Deus tuus. Et te etiam obliuiscente populum et domum patris, adorabunt eum: et  filie Tyri, scilicet filie gentium, ut sic per Tyrum que fuit ciuitas uicina Iudeis terram gentium intelligamus. Que filie Tyri adorabunt eum in muneribus, id est, in largis eleemosynis per quas omnia munda fiunt eis .  Has eleemosynas querere Dominum in uoce pauperis ipsemet notificat, dicens: Esuriui, et dedistis mihi manducare . uel secundum interpretationem nominis accipiamus gentes iterum. Nam Tyrus interpretatur angustia eorum: ubi proprie gentes intelliguntur, que nimie angustiabantur de peccatis suis: uultum tuum, id est, ecclesiastica instituta tua in quibus apparet uoluntas tua, deprecabuntur diuites plebis. Ad istos diuites loquitur Paulus amicus sponsi istius, dicens sic ad Timotheum: Precipe diuitibus huius seculi non superbe sapere, neque sperare in incerto diuitiarum, sed in Deo uiuo qui prestat nobis omnia abundanter ad fruendum . Sed diuites sint in operibus bonis, facile tribuant, communicent, thesaurizent sibi fundamentum  bonum, ut apprehendant uitam eternam. Et quoniam solent munera eleemosynarum aliquando fieri ad fauorem hominum, ne hec filia regis in se ipsa gloriaretur et ab aliis laudem quereret, subsequitur: Omnis gloria eius filie regis, id est Ecclesie, fit ab intus, id est in conscientia, quia gloria nostra debet esse testimonium conscientie bone et interrogationis in Deum, et hec gloria fit in fimbriis aureis, id est, in fine bono, ut sic in fimbriis finalitatem accipiamus, et in aureis bonitatem. Nam qui perseuerauerit usque in finem, hic saluus erit . Circumamicta uarietatibus, id est, uariis populis, uel uarietatibus uirtutum. Per hanc etiam filiam conuersam a gentibus, adducentur regi uirgines, id est, alia Ecclesia,  ut sic accipiamus Ecclesiam angelicam ceterasque que post primitiuam Ecclesiam conuerse sunt. Que uirgines adducentur post eam, id est, post primitiuam Ecclesiam, ita ut proxime sint eius, id est, imitatrices fidei eius. Et iste tales afferentur tibi, id est, ad honorem tuum. Afferentur dico, non in merore et tristitia, sed in letitia et exsultatione. Unde illud: Non accepistis spiritum seruitutis iterum in timore . Adducentur ipse uirgines in templum regis, id est, ad hoc ut ipse sint templum. Et ne quis ideo putaret Ecclesiam Christi non esse crescendam, quia non supersunt apostoli et primi predicatores, subsequitur: Pro patribus tuis nati sunt tibi filii. Quasi dicat: Licet non supersint patres tui, id est, a te constituti, tamen non decrescet  Ecclesia tua, quia nati sunt tibi filii, quia pro apostolis nati sunt Gregorius, Augustinus et ceteri plures, quos constitues principes super omnem terram, et sic per illos memor ero nominis tui, id est, celebrare faciam nomen tuum in omni generatione et generationem. Et uere per illos hoc fiet, quia propterea, id est, quia sufficiunt predicatores, confitebuntur tibi populi, id est, sufficient consequaces: et hoc erit in eternum, quod est, in seculum seculi.



PSALMUS XLu. IN FINEM FILIIS CORE PRO ARCANIS PSALMUS DAuID.

»Deus noster refugium et uirtus, adiutor in tribulationibus que inuenerunt nos nimis. Propterea non timebimus dum turbabitur terra, et transferentur  montes in cor maris. Sonuerunt et turbate sunt aque eorum, conturbati sunt montes in fortitudine eius. Fluminis impetus letificat ciuitatem Dei, sanctificauit tabernaculum suum Altissimus. Deus in medio eius non commouebitur, adiuuabit eam Deus mane diluculo. Conturbate sunt gentes et inclinata sunt regna, dedit uocem suam, mota est terra, Dominus uirtutum nobiscum, susceptor noster Deus Iacob. uenite, et uidete opera Domini qui posuit prodigia super terram, auferens bella usque ad finem terre. Arcum conteret, et confringet arma et scuta comburet igni. uacate et uidete quoniam ego sum Deus, exaltabor in gentibus et exaltabor in terra. Dominus uirtutum nobiscum, susceptor noster Deus Iacob.«



ENARRATIO.


uox est in hoc psalmo filiorum Core, illorum qui predicante Petro apostolo, ut legitur in Actibus apostolorum, recognouerunt arcana Domini, illa uidelicet qualiter omnes ad quos uenit Spiritus sanctus omnibus linguis loquerentur: recognouerunt etiam quam altus et excelsus apud Deum factus esset ille quem manibus suis crucifixerunt, ut Spiritu sancto idiotas impleret et linguas infantium faceret disertas, et compuncti corde dixerunt: Quid faciemus, uiri fratres? Et Petrus ait: Penitentiam agite, et baptizetur unusquisque uestrum in nomine Domini nostri Iesu Christi . Possumus et intelligere arcana illa de quibus ait Apostolus: Nolo uos ignorare, fratres, mysterium hoc quia cecitas ex  parte contigit in Isrel, donec plenitudo gentium intraret . Ut autem hec arcana intelligamus exhortantur nos filii Core qui hec loquuntur, sic dicentes:

Deus noster refugium, id est, Deus nostre nature assumptor est nobis refugium, et uirtus, id est uirtuosum refugium: adiutor in tribulationibus, id est, in conscientia mala, que inuenerunt nos nimis. In hac tribulatione solus est adiutor qui solus peccata dimittit. He tribulationes inueniunt nos, quando aliis predicantibus peccata recognoscimus. Inuenimus nos ipsi tribulationes, quando sine admonitore peccata flemus: in utroque tamen adiutor noster Deus, et propterea, id est, quia eo adiuuante exclusus est tumultus conscientie, non timebimus dum turbabitur terra, id est, gens iudicata in terrenitate  perdurans. Et non timebimus dum transferentur montes in cor maris, id est, dum apostoli transferendi sunt a Iudeis in corda gentilium qui mari comparantur, quoniam idololatrie amaritudine tegebantur, ad quorum comparationem gens Iudeorum terra dicitur, quia amaritudine gentium tanquam mari circumdabatur his montibus, id est, apostolis dixit Dominus in Euangelio: Si habueritis fidem tanquam granum, sinapis dicetis huic monti: Tollere et mittere in mare, et fiet illud  De se ipso dixit huic monti qui predicatoribus apostolis missus est in mare, id est, in notitiam gentium. Sonuerunt et turbate sunt aque eorum. Ecce ostendit qualiter montes transferendi sunt in cor maris: quia sonabunt,  id est, uoces emittent ipsi montes: et conturbate sunt aque eorum, id est doctores gentium, et non ipsi doctores tantum destruentur, sed etiam montes, id est, principes terreni conturbabuntur in fortitudine eius qui erit nostrum refugium: et hoc non mirum, quia fluminis impetus letificat ciuitatem Dei, id est, abundans gratia Spiritus sancti confortabit collectionem sanctorum: et ipse Altissimus sanctificauit tabernaculum suum, id est, sibi tabernaculantes: uel sic, Et transferentur montes in cor maris, et tunc in ipsa translatione, id est, in ipsa predicatione Euangelii sonabunt ipse gentes et turbabuntur doctores eorum, dicentes: Quis est annuntiator uouorum demoniorum?  hoc dictum est apud Athenienses. Ephesi autem in theatro  suo tantum strepitum fecerunt pro Diana sua ut clamarent quasi per duas horas: Magna Diana Ephesiorum . Et conturbati sunt montes, id est, principes terreni confisi in fortitudine eius, scilicet maris. Sed quid fecit ciuitas Dei? Fluminis impetus letificauit eam, sanctificauit tabernaculum suum Altissimus. Et quomodo sanctificauit? Quia Deus est in medio, id est, in firmitate cordis eius, et ideo licet seuiat mare, licet montes conturbentur, non commouebitur ciuitas ipsa a predicatione Euangelii, quia Deus adiuuabit eam mane, id est, indilate; diluculo, id est, in resurrectione sua in diluculo facta; uel diluculo, id est, metu mortis consumpto, et sic conturbate sunt gentes et inclinata sunt regna, id est, principes terreni. Et quo ordine istud fiet? Nam  Dominus uirtutum, id est, uirtuose omnia faciens, nobiscum ens. Quod alius propheta dicit, Emmanuel : susceptor noster, id est, nostre nature assumptor, Deus Iacob, id est, prioris populi, dedit uocem suam, et inde mota est terra, scilicet gentium. Et quia Dominus uisitat uos, o gentes, uenite ergo, non passibus pedum, sed passibus fidei, et uidete, id est, intelligite opera Domini, que ipse Dominus uirtutum nobiscum susceptor noster Deus Iacob, posuit prodigia, id est, admiranda super terram, id est, infra terrenos. Et que sunt opera? Auferens bella usque ad finem terre, quod alius propheta dicit, conuertent gladios suos in uomeres, et lanceas suas in falces . Arcum conteret et confringet arma. Ecce qualiter bella auferet.  Nam arcum, id est, occultam impugnationem, et scuta, id est protectionem uane presumptionis comburet igni. De quo igne dictum est: Ignem ueni mittere in terram, et quid uolo nisi ut ardeat?  Hoc igne comburet Dominus scuta dicens: uacate, id est, uacui estote unde pleni estis, implemini unde uacui estis. Quasi dicat: Euacuate saccos uestros palea et implete eos granis, et sic uidete quoniam ego Deus quem hominem uidetis, exaltabor in gentibus et exaltabor in terra.



PSALMUS. XLuI. IN FINEM PRO FILIIS CORE.

»Omnes gentes, plaudite manibus, iubilate Deo in uoce exsultationis. Quoniam Dominus excelsus, terribilis,  rex magnus super omnem terram. Subiecit populos nobis et gentes sub pedibus nostris. Elegit nobis hereditatem suam, speciem Iacob quam dilexit. Ascendit Deus in iubilo, et Dominus in uoce tube. Psallite Deo nostro, psallite: psallite regi nostro, psallite. Quoniam rex omnis terre Deus, psallite sapienter. Regnabit Deus super gentes, Deus sedet super sedem sanctam suam. Principes populorum congregati sunt cum Deo Abraham, quoniam di fortes terre uehementer eleuati sunt.



ENARRATIO.

Quia ad uos, o gentes, gratia Dei peruenit, omnes plaudite manibus, id est, bene operamini: Iubilate Deo in uoce exsultationis, id est, in uoce exsultatiua. Nota quia utrinque, et uoce et manibus, est plaudendum  Deo, quoniam si tantum uoce quis plaudat, non bene, quia pigre sunt manus; si tantum manibus, non bene, quia muta est lingua, et ideo concordent manus et lingua, illa confiteatur, ille operentur. Iubilate Deo in uoce exsultationis, quoniam Dominus excelsus qui hic uidebatur infimus, terribilis qui inter Iudeos fuit despectibilis, rex magnus, qui hic apparuit humilis et paruus, super omnem terram gentium et Iudeorum. Subiecit populos nobis, id est, nobis predicantibus subiugauit Iudeos et gentes sub pedibus nostris. Et elegit nobis conformandam hereditatem suam, hanc uidelicet, speciem Iacob quam dilexit, id est, illos qui Iacob imitati sunt. Et psallite, quia Deus ascendit in iubilo, id est, in magno gaudio apostolorum. Nam magnum gaudium erat eis quando  naturam suam in tantum uidebant exaltari. Dominus in uoce tube, id est in angelica uoce ascendit cum ipsi dixerunt: uiri Galilei, quid statis aspicientes in celum?  Ac si dicant: uidete ascendentem, credite in absentem, sperate uenientem, et per misericordiam eius semper uobis sentite presentem. Et quia Deus in tanto iubilo ascendit: ergo psallite Deo nostro, psallite, patri uidelicet psallite regi nostro filio, psallite Spiritui sancto, et merito, quoniam rex omnis terre Deus est, et inde psallite sapienter, id est, in cordibus uestris, quia non sapienter psallit qui uoce tantum psallit, psallite, quia Deus regnabit super gentes, Deus sedet super sedem sanctam suam, uel Ecclesiam. Ut autem regnaret, principes populorum congregati sunt cum Deo Abraham, id est, credentes adheserunt  sibi. Et hoc unde? Quoniam dii fortes, id est apostoli constantes, terre, id est, de mundo electi, uehementer eleuati, id est, signis glorificati sunt ut congregarentur principes cum Deo. Unde Apostolus Euangelium nostrum non fuit ad uos in sermone tantum, sed in Spiritu sancto et in plenitudine multa : uel sic principes populorum, id est, gentium congregati sunt cum Deo Abraham, facti filii Abraham non secundum generationem, sed secundum imitationem. Et quoniam illi electi sunt, cum Dominus non fuisset missus ad eos, dii fortes, id est, Iudei qui multum presumebant de terra sua, id est, de se ipsis, uehementer eleuati sunt, superbiendo contra Dominum.



PSALMUS XLuII. PSALMUS CANTICI FILIIS CORE SECUNDA SABBATI.


»Magnus Dominus et laudabilis nimis in ciuitate Dei nostri, in monte sancto eius. Fundatur exsultatione uniuerse terre mons Sion, latera aquilonis, ciuitas regis magni. Deus in domibus eius cognoscetur, cum suscipiet eam. Quoniam ecce reges terre congregati sunt, conuenerunt in unum. Ipsi uidentes sic admirati sunt, conturbati sunt, commoti sunt; tremor apprehendit eos. Ibi dolores ut parturientis, in spiritu uehementi conteres naues Tharsis. Sicut audiuimus, sic uidimus in ciuitate Domini uirtutum, in ciuitate Dei nostri, Deus fundauit eam in eternum. Suscepimus, Deus, misericordiam tuam, in medio templi tui. Secundum  nomen tuum Deus, sic et laus tua in fines terre: iustitia plena est dextera tua. Letetur mons Sion, et exsultent filie Iude propter iudicia tua, Domine. Circumdate Sion, et complectimini eam, narrate in turribus eius. Ponite corda uestra in uirtute eius; et distribuite domos eius, ut enarretis in progenie altera. Quoniam hic est Deus Deus noster in eternum et in seculum seculi; ipse reget nos in secula«.



ENARRATIO.

Audiuimus in superioribus quid congrue posset intelligi per primam Sabbati, audiamus et hic quid conferat secunda. Non latet plures in fide regeneratos, totam septimanam apud Hebreos quondam Sabbatum uocari, et primam feriam et secundam feriam  primam Sabbati et secundam Sabbati esse appellatas, et quia in prima feria conditor humani generis lucem diuisit a tenebris, eius resurrectio per primam Sabbati congrue potest denotari: quia tunc reuera lux a tenebris est diuisa, quando immortalitas a mortalitate est diuisa. Secunda autem Sabbati, qua dictum est, Dominum fecisse firmamentum, non incongrue Ecclesiam denotat, quia ipsa pro membris suis dignioribus, que huius mundi tentationibus nunquam cedunt, nomine firmamenti digne notatur. Unde Apostolus: Debemus nos firmi infirmitates infirmorum sustinere . Hanc Ecclesiam uidens Propheta ex omni genere construendam, exhortatur posteros suos, ne se ab edificio huius Ecclesie subtrahant, sed studeant ut ibi sint gemme, lapides  uiui, angulari lapidi, Christo uidelicet, coniuncti.

Magnus Dominus, Pater, et laudabilis nimis in ciuitate Dei nostri, id est, in Ecclesia per Deum uidelicet constructa: laudabilis et in monte sancto eius, id est, in Christo: et quia magni regis magnam decet esse ciuitatem, audi quanta sit hec ciuitas, que fundatur exsultatione uniuersa in monte Sion, id est, ab exsultantibus totius Iudee, que per montem Sion intelligitur: latera aquilonis, ciuitas regis magni, id est, illi desperatissimi, in quibus refrixit caritas: uel latera aquilonis, id est, illi qui adherent dicenti: Ponam sedem meam ad aquilonem, et ero similis Altissimo , sunt ciuitas regis magni. Per aquilonem intelligimus frigus caritatis, quoniam ex  aquilone solet uenire maius frigus: uel legamus montes Sion, sic fundatur exsultatione uniuersa terra, id est, in omni terra construetur hec ciuitas. Nam montes Sion, id est Iudaicus populus, et latera aquilonis, id est gentilitas, sunt ciuitas regis magni. Deus autem in domibus eius, scilicet ciuitatis, cognoscetur, cum suscipiet eam, scilicet ciuitatem tuendam. Et contra quos? Ecce puta: Quoniam ecce reges terre congregati sunt in concilium, conuenerunt in unum, id est, ad unam uoluntatem, ut destruerent ipsam Ecclesiam. Sed tandem ipsi reges, uolentes eam destruere, admirati sunt, id est admirabuntur, uidentes sic, id est, Ecclesiam tot fundari miraculis, conturbabuntur de peccatis suis, commouebuntur ad penitentiam: tremor enim futuri  iudicii apprehendit eos. uel sic: Deus in domibus eius cognoscetur, cum suscipiet eam sibi personaliter uniendam. Et quibus signis cognoscetur Deus in domibus? ecce, uide. Quoniam reges terre congregati sunt, conuenerunt in unum, id est, in angularem lapidem, Christum uidelicet, ut sibi per fidem iungantur. Et quomodo hoc fiet? Quia ipsi uidentes sic fundari Ecclesiam, admirati sunt, conturbati sunt, commoti sunt, tremor apprehendit eos. Hec non mutantur a superiori sententia: ibi dolores ut parturientis, id est, in illa commotione et in illo tremore sunt dolores non infructuosi, sed in letitiam uertendi, quia sunt dolores penitentium, tandem salutem parientium, unde Isaias: A timore tuo, Domine, concepimus, et parturiuimus spiritum  salutis  Hic concepit uetus, et nascitur homo uetus. In spiritu uehementi conteres naues Tharsis, id est, superbiam gentium, presumentem de prosperitate huius seculi, et in ea quasi uento deportatam ualido timore futuri tui iudicii. Quid per Tharsis intelligendum sit, diuersi diuersa dicunt. Nam quidam uolunt Tarsis, intelligere Ciciliam, eo quod eius metropolis Tharsus dicitur, de qua fuit Paulus apostolus: et in hac ciuitate negotiationes nauium maxime exercebantur. uolunt etiam quidam intelligere Carthaginem, quoniam eius primordia floruerunt nauigationibus. Nam quando Dido Carthaginem condidit, naues que parate erant ad mercationem in regione a qua discessit, assumpsit ad fugam, consentientibus principibus  illius regionis: que condita Carthagine, ad negotiandum non defecerunt: unde nimium ipsa ciuitas superba facta est; et ideo per naues Tharsis superbia gentium non incongrue denotatur, presusumens in incertis diuitiarum, tanquam in flatibus uentorum: uel ex interpretatione nominis possumus habere eamdem sententiam. Tharsis enim interpretatur exploratio gaudii, ubi intelliguntur gentes que gaudium suum in uelificationibus huius seculi explorabant. Tremor apprehendit eos, dicentes: Sicut audiuimus prophetatum, sic uidimus completum in ciuitate Dei nostri, id est, in ecclesia: ut sicut audiuimus in promissionibus, sic uidimus in exhibitionibus in ciuitate Dei nostri. Et quare  uoco eam Dei? Quia Deus fundauit eam in eternum. Fundamentum istius ciuitatis Christus est, unde illud: Fundamentum aliud nemo potest ponere preter id quod positum est . Suscepimus, Deus, misericordiam tuam in medio templi tui, id est, in illis qui in templo tuo medii sunt, firmi, bene scilicet fundati, ne in fide titubent. Templum uocantur nomine tenus omnes initiati sacramento fidei: in istis medii dicuntur, qui nomen suum, hoc uidelicet quod est templum, per bona opera possident: et ne quis hos medios, quibus exhibita est misericordia Domini, paucos putatet, subsequitur: Secundum nomen tuum, Deus, sic et laus tua in fines terre, id est, laus tua diffundetur in omni terra, sicut diffusum est nomen tuum: quia sicut  non est terra in qua non sit exauditum nomen tuum, sic nulla erit in qua non laudaberis. Et sic iustitia plena est dextera tua, id est, multi erunt iusti stantes in tua dextera, licet multi sunt uocati, pauci electi . uel sic, suscepimus, Deus, misericordiam tuam, id est, misericordem Christum tuum, in medio templi tui, id est, in iudaico populo, qui dicitur templum tuum medium, a gentibus uidelicet undique circumscriptum; sed non tamen ibi tantum notus, quoniam secundum nomen tuum, o Deus, diffundetur laus tua in fines terre, uel ubique uel in illos qui in finem terrenitatis sue disposuerunt: et sic erit dextera tua plena iustitia, id est, filiis tuis: multos habebit imitatores, unde letetur mons Sion, id est, Iudea, et exsultent filie Iude, id est gentes.  Iuda dicitur confessus. Secundum quam interpretationem conuenit gentibus, ut dicantur filie Iude, que exsultent propter iudicia tua, Domine: quibus aliquando separandi sunt localiter ab his, a quibus separati sunt moraliter. uel propter iudicia tua, Domine, quod ipsi per gratiam tuam de massa preditorum assumpti sunt, uel quod ex delicto Iudeorum salus gentibus peruenit. Circumdate Sion et complectimini eam. Admonet initiatos sacramento fidei, quos superius templum uocauit, ad imitationem illorum quos ibi medios dixit. Quasi sic dicat: uos qui per sacramentum fidei templum estis, circumdate Sion, id est, firmos in fide, et hoc non ad destructionem, sed complectimini eam, id est imitamini: et que narratis, narrate in turribus eius,  in fide apostolorum, qui turres dicuntur pro eminentia uirtutum, id est quia sunt inexpugnabiles et defensio minus perfectorum, sunt et in porta, per quos quisque ingredi potest ad uitam. Ex his tribus fuit Paulus commendans sic predicationem suam: Licet angelus de celo aliud euangelizet uobis quam nos euangelizauimus, anathema sit . Si superius legimus, Suscepimus, Deus, misericordiam tuam de Christo, erit hic admonitio ad Ecclesiam gentium, ut circumdent Sion, id est, conuersos ex Iudeis, dictos Sion presentia contemnentes, futura exspectantes. Et sic dicit, Circumdate Sion et complectimini eam, narrate in turribus eius. Ponite corda uestra in uirtute eius Sion, id est, non  ore tantum narretis, sed in uirtute, id est, in caritate, que facit omnes uirtuosos, et distribuite domos eius, id est, discernite que domus sit munda et que non: uel distribuite domos eius, considerantes cui data sint genera linguarum, cui interpretatio sermonum, et cetera ut ex unoquoque quod nobis utile est, queratis ad imitandum et sciendum. Et quare dico ut distribuatis? ut enarretis, id est, notum faciatis per bona opera uestra non tantum conuictoribus uestris, sed in progenie altera? id est, per cognationes uestras. Et quid narretis? Quoniam hic susceptus in medio templi, uel hic constructor ciuitatis est Deus Deus noster, quem hominem uidemus: Deus dico, in eternum, quod est, in seculum seculi: et ipse, non alius, angelus uidelicet uel  archangelus, reget nos in secula.



PSALMUS XLuIII. IN FINEM PRO FILIIS CORE PSALMUS DAuID.

»Audite hec, omnes gentes; auribus percipite omnes, qui habitatis orbem. Quique terrigene, et filii hominum: simul in unum diues et pauper. Os meum loquetur sapientiam et meditatio cordis mei prudentiam. Inclinabo in parabolam aurem meam, aperiam in psalterio propositionem meam. Cur timebo in die mala? iniquitas calcanei mei circumdabit me. Qui confidunt in uirtute sua, et in multitudine diuitiarum suarum gloriantur. Frater non redimit, redimet homo? non dabit Deo placationem suam. Et pretium redemptionis anime sue, et laborabit in eternum, et uiuet adhuc  in finem. Non uidebit interitum, cum uiderit sapientes morientes: simul insipiens et stultus peribunt. Et relinquent alienis diuitias suas, et sepulcra eorum domus illorum in eternum. Tabernacula eorum in progenie et progenie; uocauerunt nomina sua in terris suis. Et homo, cum in honore esset, non intellexit: comparatus est iumentis insipientibus, et similis factus est illis. Hec uia illorum scandalum ipsis, et postea in ore suo complacebunt. Sicut oues in inferno positi sunt, mors depascet eos. Et dominabuntur eorum iusti in matutino, et auxilium eorum ueterascet in inferno a gloria eorum. uerumtamen Deus redimet animam meam de manu inferi, cum acceperit me.  Ne timueris cum diues factus fuerit homo, et cum multiplicata fuerit gloria domus eius. Quoniam cum interierit, non sumet omnia, neque descendet cum eo gloria eius. Quia anima eius in uita ipsius benedicetur, confitebitur tibi cum benefeceris ei. Introibit usque in progenies patrum suorum, usque in eternum non uidebit lumen. Homo, cmm in honore esset, intellexit: comparatus est iumentis insipientibus, et similis factus est illis.«



ENARRATIO.

Magna et inusitata nequitia est in hominibus: quia cum ipsi debeant uiuere secundum uoluntatem Dei, uolunt Deum uiuere secundum uoluntatem  suam: et cum ipsi nolunt corrigi, uolunt Deum deprauari, non arbitrantes iustum esse quod Deus uult, sed non quod ipsi uolunt. Quod faciunt illi, quibus graue est hoc quod uident malos florere, bonos laborare: qui tales nolentes Deo seruire pro futuris, sed tantum ad hoc, ut bene sit eis in presenti, murmurant contra Dominum. Dicit autem sic:

Audite hec, omnes gentes, id est, tam gentiles quam Iudei: auribus percipite omnes, qui habitatis orbem, id est, per quos ipsos orbiculatos uirtute fecistis. Nota quod dixit, auribus percipite, omnibus dixit, audite: sed quoniam preuidit quosdam sic audituros, ut etiam operentur, quosdam non, predixit quod futurum preuidit. Auribus enim audiunt, qui id quod audiunt, in exhibitione operis ostendunt. Quique  terrigene, id est, qui hereditates terrenas requiritis: et filii hominum, id est, imitatores prophetarum: diues et pauper in unum, id est, in eamdem fidem uenientes, audite. Nam os meum loquetur sapientiam. Et quia multi unum habent in ore, et aliud in corde, ut attentius eos reddat ad audiendum, dicit: Et meditatio cordis mei prudentiam loquetur. Quasi dicat: Non dolose uobis predico: quia quod in ore sonat, ex corde processit. Inclinabo in parabolam aurem meam, id est, ut cor meum sapientiam meditetur, aurem meam interiorem humiliabo illi qui interius tandem uidet et instruit, et tamen in parabolam: quia quantumcunque hic quis humiliatur ad audiendum, et quantumcunque perfecte intelligat per parabolam, idem quasi per enigma intelligit;  quia quandiu in hoc tabernaculo ingemiscimus, quasi in imperfectione suspiramus. Aperiam in psalterio propositionem meam, id est, in opere meo prius ostendam quod predico. Nam qui recto ordini predicationis uult insistere, conueniens est ut quod aliis predicat, in seipso per bona opera recognoscat. Unde illud: Que cepit iehsu facere et docere , et hoc est quod dicit, id est, iste hic notat, cum dicit se inclinare aurem in parabolam, et aperire in psalterio propositionem suam, ut aliis possit predicare: et ecce propositum, quod uult aperire in psalterio. Cur timebo in die mala? Hic in se transfert personam in Christo pie uiuere uolentium. Quasi dicat: Cur ego et alii timebimus in die iudicii; cum in libro nostro habeamus illud, per quod uitare timorem  possumus? Nam ubi homo non offenditur nisi uoluerit, cur ibi timebit: Iniquitas calcanei mei circumdabit me. Ac si dicat: Est necessarium ut ego et alii carnali iniquitate circumdemur. Calcaneus dicitur pars illa corporis, que terre semper adheret, ubi merito ambitio et cetere carnales iniquitates intelliguntur, quia semper circa terrena uersantur: uel iniquitas calcanei mei circumdabit me, id est, finalis iniquitas, que in benefactis cauenda est, circumdabit me ex necessitate. Hec iniquitas potest intelligi superbia, sine qua pauci reperiuntur. Nam non sunt plures qui in benefactis suis in se non gloriantur: quia hec est iniquitas que se primum ingessit recedentibus. De hac iniquitate dictum est.  Mulier conteret caput tuum, et tu insidiaberis calcaneo suo . Calcaneo insidiatur serpens, quia fini boni operis superbiam admiscere studet: uel potest esse responsio superioris, sic: Cur timebo in die mala: Quia iniquitas calcanei mei circumdabit me, si timuero. Qui confidunt in uirtute sua, etc. Ac si dicat: Illis est timendum in die mala, qui confidunt in uirtute sua, id est, qui de merito sibi presumunt. Et in multitudine diuitiarum suarum gloriantur, et in nobilitate amicorum suorum sperant. Istud tertium non ponitur, sed intelligitur per probationem subsequentem: Frater non redimit, redimet homo? Quasi dicat: Non est confidendum in uirtute et in multitudine, quia non redimet. Et quod non redimet, probatur a maiori, quia non redimet amicus: et quod  amicus non redimet, sic ostenditur. Frater, id est Christus, cuius fratres sumus, quia eius coheredes, non redimit, et quia ipse non redemit, redimet autem homo? non: et quia Christus non redemit, subiungitur. non dabit placationem suam, id est, non satisfecit Deo pro suis peccatis, ut dignus esset redimi a fratre. Nam non est dispositum a Deo, ut aliis prosit illa redemptio, nisi illis qui student Christum imitari: quod non faciunt illi, qui Deo non dant placationem suam pro peccatis suis. Placationem dare Deo pro peccatis est lacrymas effundere, eleemosynas dare, etc. Et hac de causa etiam non redemit frater eum, quia non dedit pretium redemptionis anime sue, id est, non confessus est ad salutem anime sue, et ideo laborabit in  eternum, id est duplici contritione conteretur: et tamen uiuet, id est floret, adhuc, id est ex tempore, in finem tamen. Nam qui in hac uita florent, eorum labor erit in eternum. Qui autem laborant, eorum uita erit in eternum. Non uidebit interitum, cum uiderit sapientes morientes, simul insipiens et stultus peribunt. Ecce quare in finem uiuet, quoniam non attendit interitum suum, id est mortem interiorem suam cum uiderit sapientes mori exterius: putat enim non nocere sibi hoc quod male uiuit, cum commune sit ei cum bonis mori exterius, et ideo simul ad eternum interitum insipiens, qui nescit sibi cauere in posterum, et stultus qui non attendit nichil esse in hac uita preter miseriam, peribunt: et relinquent alienis diuitias suas: quia licet filiis relinquant, tamen  alienis, cum ad salutem eorum eas non dispendunt. Sed licet quasi alieni sint, quia de salute patrum non solliciti sunt, tamen in hoc se filios uolunt ostendere, quia sepulcra eorum putant esse domos illorum in eternum, quod tamen non est, quia si in sepulcris homo semper maneret, anima in inferno cruciatum non sentiret. Hec talia sepulcra uocauerunt nomina sua, id est uocare faciunt in terris suis, id est in prediis suis. Inuocatio nominis solebat fieri in sepulcro, quia solebant amici mortuorum accipere panem et uinum; et sedentes in sepulcro, inuocare nomina mortuorum, suo uentri seruientes, non spiritibus mortuorum: quia si prodesset inebriatio hominum in sepulcris facta, non  sic arsisset lingua diuitis in inferno: quia ex uino in suo sepulcro consumpto, nec una gutta super ipsius ardentem linguam descendebat . Hec inuocatio non tantum fit in sepulcris, sed in tabernacula, id est domos in quibus temporaliter fuerunt in progenie hac presenti, et progeniem futuram, uocauerunt, id est uocare faciunt nomina sua. quia in anniuersariis solebant conuenire ad domos, ut ibi inebriati nomina mortuorum inuocarent. Homo, cum in honore esset, non intellexit. Ecce causa quare stultus et insipiens peribit, quia cum essent in honore, id est ad imaginem Dei creati, non intellectualiter se habuerunt: et ideo comparatus est iumentis insipientibus: et hoc non in maioritate aliqua, sed similis factus est illis, de uentre tantum sollicitus. Et  quid de eis? Hec uia illorum scandalum ipsis, id est tantum Deum honorant, ut sint de illis, quibus dicitur: Populus hic labiis me honorat, cor autem eorum longe est a me : et sic eius posteriora peiora sunt prioribus: quia cum prius erat apertus paganus, modo sub nomine religionis occultus est et deterior; et postea in ore suo complacebunt: quia si aliquis reprehenderit uitam eorum, et dixerit hec terrena non esse attendenda, ipsi in ore suo confitentur uerum esse, corde tamen non imitantur. Usque huc descripsit Spiritus sanctus illos, qui arbitrantur non esse felicitatem preter honorem seculi; et post obitum non attendentes, nisi quemadmodum illis procurentur funera pomposa, et ibi eorum nomina inuocentur. Nunc autem  quid de eis euenturum sit predicit sic: Hec uia illorum scandalum ipsis, et postea in ore suo complacebunt: et ideo sicut oues deuorati, et nulli tribulationi resistentes, positi sunt in inferno, id est in excecatione mentis, et mors depascet eos, id est diabolus qui minister mortis est, erit pastor eorum, et tandem dominabuntur eorum iusti in matutino, id est in illo uero mane, quod non habebit succedentem noctem. Nam tunc iudicabunt sancti nationes, et dominabuntur populis, uel sic, mors depascet eos, id est diabolo erunt refectio, qui in deuoratione eorum quasi in cibo delectatur. Unde dictum est serpenti: Super pectus tuum gradieris, et terram comedes , et sic iusti qui despectui hic habebantur ab eis, dominabuntur eorum in matutino, et auxilium  eorum quorum mors est pastor, ueterascet, id est interisse patebit; auxilium dico presumptum a gloria eorum, id est a flore quem habuerunt in hac uita, uel auxilium eorum ueterascet a gloria eorum remotorum, uel propter gloriam quam hic habuerunt, quia eatenus erunt inglorii, quatenus hic fuerunt gloriosi, uerumtamen Deus redimet animam meam. Quasi dicat: Iusti in futuro dominabuntur, et interim quid? Tribulatio et omnis miseria erit sanctis. Sed que cura? Quia licet tribulentur hic, tamen redimet eos de manu inferi, id est, de potestate tenebrarum, cum acceperit me, sibi conformem fecerit. uel dominabuntur iusti in matutino, et tamen non erit in medio, non in umbra uidelicet et legalibus  constitutis, sed tamen redimet animam meam de manu inferi cum acceperit me, id est, cum uerbum meam naturam sibi inuisendam assumpserit. Ne timueris cum diues factus fuerit homo, et cum multiplicata fuerit gloria domus eius. Quasi dicat: Quia florentes in hoc mundo in inferno ad ultimum ponentur, et tu dominaberis, qui hic despectus uideris. Ne timueris ergo sperare futura et postponere presentia cum diues factus fuerit homo, et cum multiplicata fuerit gloria domus eius, id est, noli emulari in eo qui prosperatur in uia sua, quoniam cum interierit, non sumet omnia, quia nichil secum portabit preter peccata, neque descendet cum eo gloria eius, que facta est sibi pomposo funere. Et quare non descendet? Quia anima eius in uita ipsius, id est, in hac presenti,  quam ipse tantum credit uitam, benedicetur ab adulatoribus, quia ad cumulum miserie sue non desunt sibi adulatores, et ipse confitebitur tibi cum benefeceris ei, id est, cum in prosperitate est, tunc tantum laudabit te. Et sibi quid inde? Introibit usque in progenies patrum suorum, id est, ad illam miseriam perueniet, ad quam peruenit progenies patrum suorum, Cain uidelicet et ceteri, et ibi non uidebit lumen usque in eternum, id est quandiu durabit eternitas. Et hoc quare? Quia cum ipse esset homo in honore positus, non intellexit: comparatus est iumentis insipientibus, et similis factus est illis, ut superius.



PSALMUS XLIX. PSALMUS ASAPH.

 »Deus deorum Dominus locutus est, et uocauit terram. A solis ortu usque ad occasum, ex Sion species decoris eius. Deus manifeste ueniet, Deus noster et non silebit. Ignis in conspectu eius exardescet, et in circuitu eius tempestas ualida. Aduocauit celum desursum, et terram discernere populum suum. Congregate illi sanctos eius, qui ordinant testamentum eius super sacrificia. Et annuntiabunt celi iustitiam eius, quoniam Deus iudex est. Audi, populus meus, et loquar Isrel, et testificabor tibi Deus, Deus tuus ego sum. Non in sacrificiis tuis arguam te, holocausta autem tua in conspectu meo sunt semper. Non accipiam de domo tua uitulos, neque de gregibus tuis hircos. Quoniam mee sunt omnes fere siluarum, iumenta in montibus  et boues. Cognoui omnia uolatilia celi, et pulchritudo agri mecum est. Si esuriero non dicam tibi: meus est enim orbis terre et plenitudo eius. Nunquid manducabo carnes taurorum, aut sanguinem hircorum potabo? immola Deo sacrificium laudis, et redde Altissimo uota tua. Et inuoca me in die tribulationis, eruam te et honorificabis me. Peccatori autem dixit Deus: Quare tu enarras iustitias meas, et assumis testamentum meum per os tuum? Tu uero odisti disciplinam, et proiecisti sermones meos retrorsum. Si uidebas furem, currebas cum eo, et cum adulteris portionem tuam ponebas. Os tuum abundauit malitia, et lingua tua concinnabat dolos. Sedens aduersus fratrem tuum  loquebaris, et aduersus filium matris tue ponebas scandalum: hec fecisti et tacui. Existimasti inique quod ero tui similis: arguam te, et statuam contra faciem tuam. Intelligite hec qui obliuiscimini Deum, nequando rapiat et non sit qui eripiat. Sacrificium laudis honorificabit me, et illiciter quo ostendam illi salutare Dei.«



ENARRATIO.

Quoniam non defuerunt in priori populo, qui intelligerent sacrificium constitutum secundum ordinem Aaron, esse immutandum in sacrificium secundum ordinem Melchisedech constitutum: placuit Spiritui sancto, in persona illorum per Prophetam hunc prenotari psalmum, ut in hoc psalmo colligerent secum suos contemporaneos et posteros ad intelligendum  quod carnalis obseruantia in spiritualem intellectum esset immutanda, et quod hec mutatio esset futura per ipsum Dominum nostrum. Hoc etiam hic notatur, ne Iudeis mira uideatur legis sue destructio: quia ipse Dominus uenit, et nouam attulit. Dicit autem sic Asaph:

Deus deorum Dominus locutus est, id est, Deus a quo omnes qui dii sunt, deificati sunt, non ex superbia geniti, sed per gratiam eius iustificati, et sic dii facti: ipse dico, qui nobis per Moysen legem dedit, qui in prioribus temporibus per seruos locutus est, ipse nunc locutus est nobis, non per angelum uel per prophetam, sed per seipsum ; unde illud: Ecce ego qui loquebar, ipse adsum . Et loquendo quid elegit? uocauit terram a solis ortu  usque ad occasum, non solum Africam, ut quidam dicunt, uocauit, sed tantam uocauit, quantam fabricauit. In hac tamen uocatione non separauit Africam. Gaudeat ergo Africa de unitate, non superbiat de diuisione. Ex Sion species decoris eius. Quasi dicat: Licet terra ab ortu solis usque ad occasum uocata sit, tamen species decoris eius, id est, qui Euangelii eius pulchritudo dicuntur, uenient ex Sion, id est ex Iudeis, quia apostoli, qui species dicuntur Euangelii, reddentes ipsum Euangelium aliis speciosum, ex Iudeis nati sunt. uel sic: A solis ortu, id est, ab illis in quibus aliquo modo per cognitionem legis sol uerus resplenduit, usque ad illos in quibus penitus cecidit sol. uocauit terram, sed tamen ex Sion processit prius species decoris eius; unde illud: Confirma  hoc, Deus, quod operatus es in nobis, a templo sancto tuo quod est in Ierusalem . Deus deorum Dominus locutus, uocauit terram, dicens: Audi, populus meus, et loquar Isrel, quia si non audis, etsi loquar, tibi non loquar, et testificabor tibi, quod ego Deus Abraham et Isaac, Deus tuus sum, si audis, et si non audis, ego bono meo Deus sum, malo autem tuo Deus tuus non sum. Non in sacrificiis tuis arguam te. Ecce quod testificatur se non amplius requirere sacrificium secundum legalia instituta factum, quod dicit, Non arguam te in sacrificiis tuis, id est, non requiram a te, etsi pingues tauros et cetera animalia mihi mactaueris, quid autem tunc? Holocausta autem tua in conspectu meo sunt semper, id  est, flagrantia caritatis incendens te totum, est mihi placabilis. Incenditur homo totus, quando interior homo flagrantia caritatis incensus, membra corporis ad usum suum sic rapit, ut ad illicita nunquam resurgant. Nec accipiam de domo tua uitulos. Quasi: Ecce sacrificia de quibus non arguam te, nam uitulos de domo tua, et hircos de gregibus non requiram a te; quoniam si uellem talia, a te non requirerem, cum mee sint omnes fere siluarum, et iumenta in montibus et boues. Et ne istis remotis, aliquis uellet sibi offerre uolatilia et fructus agri, remouet et ista, sic: Cognoui omnia uolatilia celi, et pulchritudo agri mecum est; et ideo: si esuriero, non dicam tibi, quia meus est orbis terre et plenitudo eius. Sed nunquid manducabo carnes taurorum, aut sanguinem  hircorum potabo? Non: immola Deo sacrificium laudis. Ne ipsi quibus contradixit, deinceps uellent uacui apparere in conspectu suo, ostendet eis sacrificium quo ipse placatur, sic: Immola Deo, a quo habes quidquid boni habes, sacrificium laudis, bona opera tua, uidelicet, ut hoc uidentes alii glorificent Patrem uestrum qui in celis est : et redde Altissimo uota tua, teipsum uidelicet. Nam quis quis bene cogitat quid uouendum sit Deo, nichil Deo acceptabilius potest inuenire, quam ut seipsum uoueat et reddat. Et inuoca me in die tribulationis. Quasi dicat: Hoc fructu dico ut mihi immoles sacrificium laudis, quia si immolaueris, et postea inuocaueris me in die tribulationis, ego eruam te ab ipsa tribulatione, et honorificabis me, nichil presumendo de te.  Peccatori autem dixit Deus: Quare tu enarras iustitias meas? Quasi dicat: Sic locutus est Dominus populo suo, non suo autem, uidelicet peccatori, dixit Deus: Quare tu enarras iustitias meas, et assumis testamentum meum per os tuum? Cum non sit speciosa laus in ore peccatoris , qui hic audit Deum contradicentem peccatori ne predicet, intelligat eum alibi dicentem: Que dicunt, facite: que faciunt, nolite facere . Intelligat et Paulum dicentem: Siue ueritate, siue occasione Christus annuntietur , et cetera. Sed hec dicta sunt, ne timeant qui audiunt, ne uile sit uerbum Dei a quocunque audiunt. Peccatori autem interdicitur ne predicet, ut sic non sint securi qui bona dicunt et mala faciunt. Nam sunt qui dicunt: Non perdet nos Deus,  per quorum os tanta bona uoluit dici populo suo, quos tales arguit Dominus, sic: Quare enarras iustitias meas, et assumis testamentum meum per os tuum? Tu uero odisti disciplinam. Quasi dicat: Non debes assumere testamentum meum per os tuum, quia tu odisti disciplinam, id est, eruditionem paternam, quia quando parco, cantas et laudas: quando castigo, murmuras, quasi nunc tantum essem Deus cum parco, et non Deus tuus cum castigo, cum tamen omnes quos amo, et castigo et arguo . Et proiecisti sermones meos retrorsum, ubi non uideantur a te, sed honorent te. Et hoc quomodo? Quia si uidebas furem, currebas cum eo, illi consentiendo, licet corporaliter talis non esses, et cum adulteris portionem  tuam ponebas, consentiendo iterum eis, et preter ista peccata, os tuum abundauit malitia, id est detractione proximi, et lingua tua concinnabat dolos, id est, ornatis uerbis protulit dolos erga proximum. Et quomodo? Quia sedens, id est, immoratus es in deliberatione illa, quod notatur persedens. Nam qui stans uel transiens facit aliquid, non uidetur adhibere uoluntatem facto, qui autem sedet, otium querit ut faciat. Quod hic dicit: Sedens aduersus fratrem tuum loquebaris, detrahendo sibi et sic aduersus filium matris tue ponebas scandalum. Fratres dicuntur perfectiores in fide, qui sunt filii patrum, habiles solido cibo refici, quibus cum detrahitur, scandalizantur filii matris, qui adhuc quasi lacte et non solido cibo nutriuntur. Nam cum a quibusdam  Paulus detrahebatur, dicentibus: Epistole quidem graues sunt et fortes, presentia autem corporis infirma, et sermo contemptibilis : illi qui minus perfecti erant in fide, scandalizabantur. Hec fecisti, uidelicet cucurristi cum fure, portionem ponebas cum adultero, et tacui, a seueritate mea, differendo uindictam ut faceres penitentiam, et ideo existimasti inique quod ero tibi similis, dimittendo uidelicet peccatum tuum impunitum, et ideo arguam te de peccato tuo, et statuam contra faciem tuam, ut tandem sic cognoscas multum esse peccatum tuum, quod non facerem, si tibi multum prius esset. Nam cui multum est peccatum, ei ignoscit Deus. Unde illud: Si nosmetipsos diiudicaremus, non utique a Deo diiudicaremur . Hucusque  preposterato ordine introduxit Asaph Christum, loquentem non manifeste, sed occulte: quia ipse cum in se esset fortis, infirmus in carne apparuit. Nam oportebat eum uideri, ut non intelligeretur: contemni, ut occideretur; et sic occultus inter Iudeos ambulauit, mira faciens, mala patiens, donec in ligno suspenderetur. Et Deus noster, qui in primo aduentu sic occultus uenit, ueniet manifeste et non silebit iudicando qui tunc non siluit monendo, et non silebit in iudicio, qui tunc non siluit in precepto. Ignis in conspectu eius ardebit. Ignis iste paleam incinerat, aurum purgat, sed mutemus uitam, ut non timeamus penam, et in hoc quisque studeat, quia et si fieri posset ut dies iudicii non fieret, tamen non esset male uiuendum: quia si  nulla alia pena immineret peccatoribus nisi separatio a facie Dei, tamen in quantalibet essent affluentia diuitiarum, non uidentes a quo creati sunt, et separati ab illa dulcedine ueritatis eius, se plangere deberent: quod nouerunt illi, qui utcunque ueritatis illius dulcedinem sentire ceperunt. Qui autem non desiderat faciem, timeat uel ignem, et quem non inuitant premia, terreant supplicia. uile est tibi quod pollicetur? contremisce saltem quod minatur. Et in circuitu eius tempestas ualida, que separabit agnos ab hedis, que uentilabit omne granum a paleis separando . Et qualiter hoc fiet? Aduocauit celum desursum, id est, iudicatores suos: et terram, id est, ipsos iudicandos, discernere  in ipsis populum suum a populo non suo. Et quia uos celi uocandi estis ad hoc ut iudicetis, et nunc congregate illi sanctos eius, qui ordinant testamentum eius super sacrificia, id est, qui promissiones eius digniores faciunt sacrificiis suis, existimantes non esse condignas passiones huius temporis ad futuram gloriam , uel qui ordinant testamentum eius super sacrificia, id est, qui ponunt eius promissiones super bona opera sua, de uirtute in uirtutem euntes , et uobis congregantibus annuntiabunt celi iustitiam eius, hanc uidelicet, quoniam Deus iudex est, et reddens unicuique secundum opera sua. uel sic aduocauit terram discernere populum suum, et bene potest, quoniam Deus iudex est, omnia in ueritate discernens. Et quandoquidem  Deus occultus in primo aduentu ueniet, manifestus in secundo, intelligite hec uerba Domini, qui obliuiscimini Deum dicentem: Sacrificium laudis, id est, opera bona non presumptuose, sed in laude Dei facta, honorificabit me, et illic, id est, in sacrificio laudis, est iter quo ostendam illi salutare Dei, id est Iesum Christum. uel ostendam illi salutare Dei, quia diligam eum, et manifestabo meipsum ei, et ideo hec intelligite, ne quando rapiat uos, mittendo in tenebras exteriores, et non sit qui eripiat, quia non est iudicium contra Dominum.



PSALMUS L IN FINEM PSALMUS DAuID, QUANDO uENIT AD EUM NATHAN PROPHETA, QUANDO INTRAuIT AD BETHSABEE.

»Miserere mei Deus, secundum magnam misericordiam  tuam. Et secundum multitudinem miserationum tuarum, dele iniquitatem meam. Amplius laua me ab iniquitate mea, et a peccato meo munda me. Quoniam iniquitatem meam ego cognosco, et peccatum meum contra me est semper. Tibi soli peccaui, et malum coram te feci, ut iustificeris in sermonibus tuis, et uincas cum iudicaris. Ecce enim in iniquitatibus conceptus sum, et in peccatis concepit me mater mea. Ecce enim ueritatem dilexisti, incerta et occulta sapientie tue manifestasti mihi. Asperges me, Domine, hyssopo, et mundabor, lauabis me et super niuem dealbabor. Auditui meo dabis gaudium et letitiam, et exsultabunt ossa humiliata. Auerte faciem tuam a peccatis meis, et omnes iniquitates meas dele. Cor mundum  crea in me Deus, et spiritum rectum innoua in uisceribus meis. Ne proiicias me a facie tua, et Spiritum sanctum tuum ne auferas a me. Redde mihi letitiam salutaris tui, et spiritu principali confirma me. Docebo iniquos uias tuas, et impii ad te conuertentur. Libera me de sanguinibus, Deus Deus salutis mee, et exsultabit lingua mea iustitiam tuam. Domine labia mea aperies, et os meum annuntiabit laudem tuam. Quoniam si uoluisses sacrificium, dedissem: utique holocaustis non delectaberis. Sacrificium Deo spiritus contribulatus, cor contritum et humiliatum Deus non despicies. Benigne fac, Domine, in bona uoluntate tua Sion, ut edificentur muri Ierusalem. Tunc  acceptabis sacrificium iustitie, oblationes et holocausta, tunc imponent super altare tuum uitulos.«



ENARRATIO.

Proponitur omnibus fidelibus in hoc psalmo peccatum Dauid non in patrocinium peccandi, sed in exemplum resurgendi: ut qui peccauerunt cum Dauid, discant resurgere cum Dauid. Quod sit illud peccatum, titulus psalmi aperit: Psalmus Dauid, cum uenisset ad eum Nathan propheta, quia intrauit ad Bethsabee. Hic titulus sumptus est de historia . Bethsabee uxor erat aliena, scilicet Urie Ethei. Hanc cum uidisset Dauid, deambulans in solario post meridiem, euntem lauatum, eius pulchritudine captus est; cum esset rex et propheta, longe erat mulier,  sed prope erat hostis qui eum inuasit, scilicet libido. Et in hoc monemur otium fugere. Quandiu enim Dauid passus est persecutionem Saul, nichil tale commisit. Cognita que esset, et uocata ad se cognouit, que concepit ex eo. uolens itaque Dauid crimen celare, misit ad Ioab principem militie sue, ut remitteret ei Uriam. Quem de prelio redeuntem rex benigne suscepit, et tandem in domum suam descendere iussit, sequente cum regio cibo. Qui non intrauit ad uxorem suam, sed mansit nocte illa in domo Dauid cum seruis illius: quo cognito, postquam ab eo quesiuit cur in domum ad uxorem suam non introisset, et ille dixisset indignum fore ut dominus suus Ioab in periculo esset cum toto exercitu, et ipse uoluptati operam daret: misit per eum rex  litteras ad Ioab, ut educeret exercitum contra hostes et ubi pugna uehementior esset, ibi poneret Uriam, ut ab hostibus interficeretur; et sic auctum est adulterium homicidio: deinde duxit Bethsabee uxorem. Post hoc factum missus est ad eum Nathan propheta a Domino , qui eum argueret de tanto commisso, qui per similitudinem ad rem accedens, dixit regi duos fuisse: unum qui haberet centum oues; alterum, uicinum eius, qui non haberet nisi unam, quam in sinu suo foueret, que de calice eius biberet, et de pane suo ederet. ueniente autem hospite, illum alterum dimisisse omnes oues suas, et abstulisse uicino suo illam unicam, et dedisse hospiti ad epulandum: quid inde iudicaret. Qui non intelligens parabolam, seueram sententiam dedit,  quod mori deberet, et in quadruplum reddere ouem. Cui propheta: Tu es ille. Qui noluit defendere peccatum suum, sed humiliauit se ad penitentiam quousque audiuit: Noli timere, quia transtulit Dominus a te peccatum tuum. Attendenda hec infirmitas carnis, recordanda uerba Apostoli: Non ergo regnet peccatum in uestro mortali corpore ; non dixit, non sit, sed, non regnet. Inest peccatum, cum delectaris: regnat, si consenseris. Admonemur exemplo Dauid non relaxare carnalem cupiditatem: admonemur etiam; non extolli in prosperis. Nam periculosior est res prospera animo, quam aduersa corpori, amouet etiam desperationem, cum Dauid tanti criminis reus non desperauit. Iste psalmus sicut  cautos facit qui non ceciderunt, ita desperatos non uult.

Miserere mei, Deus, secundum magnam misericordiam tuam. Cuius magna est miseria, magna erit misericordia. Illi paruam rogent misericordiam, qui parum, id est ignoranter, peccauerunt. Graue est quod habeo, sed ad te omnipotentem confugio. De lethali uulnere desperarem, si te talem medicum non cognoscerem. Et secundum multitudinem miserationum tuarum dele iniquitatem meam. Miseratio est exhibitio misericordie, id est, secundum multiplicem misericordie exhibitionem quam prebuisti humano generi ab inito mundo. Attendis enim contemptores, ut corrigas: nescientes, ut doceas: confitentes, ut ignoscas, dele iniquitatem meam, que fuit quia feci  alii quod mihi fieri nolui, ideo hic dele per misericordiam, ne in futurum reserues ad penam. Amplius laua me ab iniquitate mea. Necesse habent lauare, qui minus peccauerunt, me autem amplius, id est, multo plus quam ego petere sciam. uel, qui peccata lauas ignorantis, amplius laua peccata scientis, ab iniquitate mea, et a peccato meo munda me. Iniquitas fuit in illum, cuius uxorem abstulit; peccatum in se, quia in hoc transgressor legis factus est. Scio enim quoniam magnum peccatum est contrectare alienam uxorem, uirum eius nescientem, et ideo nec contradicentem, interficere; ideo miserere, dele, laua: quoniam iniquitatem meam ego cognosco, id est, quia ego punio, tu noli punire. Quasi aliquis dicat: Nescis quid petas, nescis quem inuoces. Iustus est, iustitiam  ab eo auferre non potes, et quia iustus est, odit peccatum tuum, et si odit, non dimittet impunitum. Quid ergo? Rogas misericordiam ut auferas iudicium? Nolo, scio quod iustus est, et ab eo nequeo iustitiam auferre. Imploro quidem misericordiam, sed attendo iustitiam, sed ideo nolo ut me punias, quia ego peccatum meum punio; magna mihi misericordia uidetur, si me peccatum meum punire permittas, ut tibi non reseruetur. Cognosco peccatum meum: nam coram me est semper; non habeo post me ut non uideam, quemadmodum tunc habui, quando tam seueram sententiam in alios dedi. Quia enim suum peccatum non cognoscebat, ideo alieno non ignoscebat, ideo tam seuere iudicabat; sed usus est Deus lingua illius quasi ferramento ad resecanda  uulnera cordis eius. Tu miserere, tu munda, quia tibi soli peccaui. Tu solus mederis, solus peccata dimittis. Ille solus est iustus punitor, qui in se non habet quod puniatur, et ideo tibi soli, quia malum coram te feci: alios latere potuit peccatum meum, te autem celare non potui, quia omnia sunt nuda et aperta oculis tuis . Intantum tibi soli, intantum tu es iustus, ut iustificeris in sermonibus tuis, id est, ut etiam in sermonibus tuis iustus sis, cum omnis homo preter te sit mendax, et uincas, scilicet omnes iudicatos; omnes enim iuste iudicari possunt, quanquam multum iusti, multum prouecti, tu solus iniuste, quia solus a peccato immunis. Cum iudicaris, o Pater in Filio, uerbum in assumpta humanitate  hoc futurum preuidit, ut Filius Dei ueniret iudicandus. Ecce enim in iniquitatibus conceptus sum. Quasi dicat: Et non solum iudicatus uincis omnes iudicatos in tali scelere quale meum est, in hoc quod illi iuste, tu iniuste; sed etiam omnes homines, quia omnes sunt peccatores, tu autem solus sine peccato. Et transfert in se omne humanum genus: Ecce enim in iniquitatibus conceptus sum. In quibus subiungit: Et in peccatis concepit me mater mea, id est, in concupiscentia carnali concepit. Que carnalis delectatio ex peccato primi parentis in carne nostra uiget. Non ideo in peccatis concipiuntur homines, quia peccatum est misceri coniugibus, opus hoc castum in coniuge non habet culpam, sed origo peccati secum trahit quasi ex radice debitam penam. Non enim  maritus, quia maritus est, mortalis est, erat enim et Dominus mortalis, sed non de peccato suscepit penam nostram, sed non culpam nostram. Merito ergo in Adam omnes moriuntur, in Christo autem omnes uiuificabuntur . Ergo miserere, dele, munda, et opus est. Ecce ueritatem dilexisti, id est, iustum iudicium, intantum ut nec illis parcas quibus ignoscis, aut enim illi punient, aut tu, et ideo prerogas misericordiam, ut serues iudicium, ignoscis confitenti, ut tu non punias, sed seipsum punienti. Et quia ueritatem dilexisti, quia nullum peccatum impunitum dimittis, prerogasti misericordiam, ut seruares iudicium. Nam misso propheta tuo qui me corripuit, qui peccatum meum me cognoscere fecit ut punirem, manifestasti mihi incerta et occulta sapientie tue, ut  etiam tam grauiter lapsis ueniam non negares, quod disposuisti per sapientiam tuam qua hominem creasti, et creaturam tuam in eis perditam roborasti, que usque adhuc aliis incerta fuerunt. In qua incertitudine Niniuite penitentiam egerunt. Dixerunt: Quis scit si conuertatur et ignoscat Deus ? Hec sunt illa incerta: Asperges me, Domine, hyssopo, et mundabor, id est, dabit mihi humilitatem. Hyssopus herba est que pulmonem purgat: et est humilis. In pulmone qui inflatur, tumor superbie accipitur, contra quem morbum humilitas medicinam prehet, id est, humilitate et caritate te amplectar, ut illa herba adheret saxo; confitebor tibi peccatum meum, non defendam, displicebo mihi, ut tibi placeam, lauabis me, taliter aspergendo a peccatis meis. Et  super niuem dealbabor, quia intus in anima: cuius maior est lauatio quam corporis, sicut maius est anima quam corpus Aliter: Tibi soli peccaui, et malum coram te feci. Alii si peccant regi qui iudex positus est, peccant et Deo; rex si peccat, soli Deo peccat, quia solus Deus punit eum. Ergo miserere, Domine, mei, ut iustificeris in sermonibus tuis, id est, ut uerax inueniaris in promissis tuis, qui mihi per Spiritum sanctum promisisti: De fructu uentris tui ponam super sedem tuam ; uideor enim indignus de cuius progenie Filius Dei carnem assumat, si a tanto scelere non emundes, et uincas scilicet illos, qui negant te mihi promissa soluere debere, cum iudicaris ab illis indignus qui soluas, cum  sim tanti criminis reus. Et ideo miserere, dele, laua, et opus est, quia si non esset hec noua iniquitas, tamen haberes ex ueteri multum quod in me punires. Ecce enim in iniquitatibus conceptus sum, et in peccatis concepit me mater mea, ut supra. Et hoc dicens, quod in iniquitatibus conceptus sum, non refundo culpam in auctorem, sed ueram tibi facio confessionem, quam tu diligis. Ecce enim ueritatem dilexisti, id est ueram confessionem, et ideo quia tanta est iniquitas mea, miserere. Et scio quia misereberis, quia incerta et occulta sapientie tue manifestasti mihi; cognoui enim per spiritum consilium dispositionis antique, reparationis noue, felicitatis eterne, quod aliis incertum est. Mittes Filium tuum, in quo nobis erit occulte uera remissio. Et illo hyssopo, o Domine,  asperges me, id est, conformatione illius qui significatur per hyssopum. Nam quemadmodum hyssopus ualet ad reprimendam inflationem pulmonis, sic conformatio Christi, id est, humilitas ualet ad nostram superbiam deprimendam; uel quemadmodum hyssopi fasciculus intinctus sanguine uitule ualet ad exteriorem mundationem leprosorum: ita effusio sanguinis Christi ualet ad nostram exteriorem mundationem. Lauabis me, scilicet exterius, et super niuem dealbabor, scilicet interius. Aliter: Ideo miserere, quia promisisti regnum iustis, ergo nisi me et alios iustifices, nullum inuenies cui des, sed miserere, iustifica, et hoc modo uincas illos, qui negant fieri reparationem post lapsum, uel qui dicunt pro uno peccatore te auferre regnum iustis,  hec est illa hyssopus, illa humilitas. Auditui meo dabis gaudium: gaudebo audire reprehensionem tuam, et non loqui contra te, non defendere peccatum. Unde Ioannes: Amicus autem sponsi stat et audit, et gaudio gaudet . Hec est uera humilitas, sibi displicere ut placeat Deo, quidquid peccati est, sibi imputare: quidquid iustitie, Deo. Et exsultabunt ossa humiliata: anima mea humiliata gaudebit, que per superbiam in merorem uenit. Aliter: Et tandem post illam mundationem et lauationem, auditui meo dabis gaudium, ut audiam: uenite, benedicti Patris mei, percipite regnum . Et tunc exsultabunt ossa humiliata, id est, uirtutes nunc humiliate et facile reuincibiles, ibi erunt fortes et inuincibiles. Et ut ossa exsultent, auerte  faciem tuam a peccatis meis, id est, dele peccata mea, ut ea non tandem punias. Merito rogat Deum auertere faciem a peccatis suis, qui inde non auertit faciem suam, a peccatis autem faciem, non a me. Et non solum ab his peccatis que modo feci, sed omnes iniquitates meas dele, originales et actuales. Hoc modo dele: Cor mundum crea in me, Deus, quia meum cor ego pollui de opere iniquitatis. Et spiritum rectum, quem ego distorsi, innoua in uisceribus meis, id est in interiori meo, qui inueterauit et defecit in me. Et me innouatum ne proiicias a facie tua, id est, ne permittas cadere in peccatum ulterius. Et deinceps Spiritum sanctum tuum, id est, a te datum, scilicet spiritum compunctionis et penitentie, ne  auferas a me. Redde mihi letitiam salutaris tui. Solebam mihi applaudere de cognitione aduentus Filii tui, sed nunc non est gaudendum, cum sim iniustus; ideo iustifica, ut de illo aduentu ualeam letari: ipse enim ab inferis est educturus suos quos ibi inueniet. Et in hac letitia spiritu principali, id est Spiritu sancto, qui spiritus est omnium bonorum spirituum, confirma me. Nullus saluari potest sine illo salutari, ita enim a sanctis patribus dispensatio suscepte carnis credebatur, ut a nobis facta creditur. Quasi dicat: Et quo fructu hoc petis? Magno. Docebo iniquos uias tuas: iniusti meo exemplo non desperabunt, sed per me agnoscent uias tuas, id est, misericordiam et iudicium. Et meo exemplo impii ad te conuertentur. Et ut meo exemplo impii ad te conuertantur,  libera me de sanguinibus, id est, carnalibus concupiscentiis, ne occidar amplius intus; Deus Deus salutis mee, subaudis auctor. Et exaltabit lingua mea iustitiam tuam, non meam, scilicet fidem iustificantem, uel quod tu non uis mortem peccatoris. Reuera liberabis. Nam, o Domine, labia mea aperies, labia cordis clausa ex peccato, aperies ad laudem tuam, per gratiam iustificando. Et os meum, scilicet exterius, annuntiabit laudem tuam, que multiplex est. Hominem enim ut sit, creas, peccantem, non deseris, confitenti ignoscis, et ut sit securus, mundas. Sacrificium laudis tibi offeram, quia aliud sacrificium non uis, quoniam si uoluisses sacrificium, scilicet exterius, dedissem oues et boues et uictimas multas. Illo tempore erat Dauid quo uictime animalium offerebantur  Deo, et uidebat hec futura tempora. Nos ergo in his uocibus sumus. Nihil ergo offeremus? intus habes quod offeras. Utique holocaustis, scilicet uictimarum, non delectaberis. Nam sacrificium, scilicet Deo placens, spiritus contribulatus, repugnando carni, cor contritum penitentia, et humiliatum a superbia, uel ad hoc humiliatum, ut semper sibi in futurum caueat. Hieronymus: »Multi habent cor contritum, et non humiliatum: quia plangunt quod fecerunt, et postea in idipsum redeunt.« Et ut sacrificium laudis tibi non solum a me, sed a multis fiat: Benigne fac, Domine, Sion, id est, mitte quem missurus es . Sion, id est, Ecclesie tue, que obliuiscens que retro sunt in anteriora se extendit . In bona uoluntate tua, id est, in Christo tuo, uel non  in merito suo, sed in misericordia tua, ut edificentur muri Ierusalem, id est, ut perficiantur fideles, quorum perfectione constructa erit Ierusalem, id est, ciuitas pacis, ciuitas illa quam nullus hostis intrabit, a qua nullus ciuis excludetur. uel edificentur muri Ierusalem, id est, immortalitas et impassibilitas. Qui muri destructi sunt in primo parente. Tunc, id est, edificata Ierusalem, acceptabis sacrificium iustitie, id est iustum sacrificium, scilicet ipsos iustos, nunc acceptas sacrificium pro peccato spiritum contribulatum, tunc laudis solius acceptabis, id est, frequenter et sine intermissione accipies. Beati qui habitant in domo tua, Domine: in secula seculorum laudabunt te . Oblationes, scilicet ueras  et holocausta uera, cum totum absumet flamma ignis diuini, scilicet hec holocausta. Tunc imponent seipsos uitulos, id est, puros et innouatos, super altare tuum, id est, super intimam mentis deuotionem.



PSALMUS LI. IN FINEM INTELLECTUS DAuID, CUM uENIT AD EUM DeG IDUMAEUS, ET NUNTIAuIT SAULI: uENIT DAuID IN DOMUM ABIMELECH.

»Quid gloriaris in malitia, qui potens es in iniquitate? Tota die in iustitiam cogitauit lingua tua: sicut nouacula acuta fecisti dolum. Dilexisti malitiam super benignitatem, iniquitatem magis quam loqui equitatem. Dilexisti omnia uerba precipitationis lingua dolosa. Propterea Deus destruet te  in finem, euellet te, et emigrabit te de tabernaculo tuo, et radicem tuam de terra uiuentium. uidebunt iusti et timebunt, et super eum ridebunt et dicent: ecce homo qui non posuit Deum adiutorem suum. Sed sperauit in multitudine diuitiarum suarum, et preualuit in uanitate tua. Ego autem sicut oliua fructifera in domo Dei, speraui in misericordia Dei in eternum et in seculum seculi. Confitebor tibi in seculum quia fecisti, et exspectabo nomen tuum, quoniam bonum est in conspectu sanctorum tuorum.«



ENARRATIO.

Nota historia . Dauid fugiens a facie Saul uenit ad Abimelech sacerdotem, et accepit gladium in templo reconditum, quo Goliath fuerat  occisus, et accepit ab eo panes propositionis, simulato negotio, recessit festinanter ab eo. Erat autem tunc ibi Deg Idumeus, princeps pastorum Saul. quando Dauid uenit ad Abimelech. Iratus autem Saul, quesiuit quid cause esset quod nullus ei proderet Dauid; uenit Deg, et dixit: uidi Dauid in domo Abimelech; ita commotus Saul precepit seruis suis, ut interficerent Abimelech et totum sacerdotale genus illius ciuitatis. Deg uero adhuc in nequitia sua estuans, irruit in eum, et interfecit Abimelech et omnes sacerdotes illos, cum nullus aliorum auderet manum extendere in sanctos Domini. Historialiter nichil tale agitur in hoc psalmo, unde ad mysterium trahimur. In Dauid, Christum accipimus his de causis quibus sepe est dictum; in Saul, regnum terrenum.  Saul interpretatur appetitus, et Iudei contra uoluntatem Dei appetierunt sibi Saul in regem, et Dominus eum elegit non permansurum, sed ad populum illum corrigendum. Per appetitum accipimus mortem, de qua dictum est: Deus non fecit mortem, nec letatur in perditione hominum ; impii autem accersierunt sibi eam manibus et pedibus, et amplectentes defluxerunt per eam. Saul persequebatur Dauid, et regnum terrenum persequitur filios regni celestis, uel mors. Ex eo enim omnis persecutio, quod mortales sumus; nisi mortales essemus, non esset quod nobis faceret inimicus. Abimelech interpretatur patris mei regnum: Deg, motus: Idumeus, terrenus. uenit Dauid in domum Abimelech et Christus  in terram Iudeorum, que regnum Dauid patris sui fuit secundum carnem; uenit per incarnationem: quem uidens motus terrenus, id est illi qui mouebantur propter terrena, que Christus contemnenda dicebat, accusauerunt eum apud terrenos principes. Misit Saul qui persequerentur Dauid, sed Dauid euasit eorum manus, non tamen sine sanguine, quia interfecti sunt sacerdotes. Ita et in persecutione Christi euasit uerbum, sed caro eius occisa est. Potest hec persecutio generaliter referri ad corpus Christi, id est ad omnes illos qui in Dauid uolunt esse Dauid, id est in Christo Christiani, quos terrena amantes, apud huius seculi principes accusare non cessant. uel ad persecutionem Antichristi, que maxima erit. Unde dictum est: ueniet tempus quale non fuit ex eo quo  gentes esse ceperunt, quo tempore omnes sacerdotes interficientur, id est omnes Christiani, in quorum domo, id est, in quorum pectore Dauid, id est, Christus erit quem Antichristus persequetur, sed occidere non poterit; non enim poterit Christianis Christum auferre. Constructio tituli. Hec uerba huius psalmi referuntur in finem temporum, id est, plenitudinem, ut intelligas hec facta historialiter, et sunt intellectus, quia intelligimus in his prius tribulandum, postea gaudendum, attribuendus Dauid prophete, id est, dignioribus membris, uel propositus ab ipso capite aliis, ut intelligant quod omnibus impiis propositum est deuorare pios. Intellectus dico, significatus in illo historiali negotio, cum Deg Idumeus id est, cum Iudas et Iudei moti pro terrenis, id est, loco  et gente, uenerunt ad Saulem, id est, ad principes, ad Pilatum et alios, dicentes: uenit Dauid in domum Abimelech. Ecce conuersatur inter nos, si dimittimus eum sic, uenient Romani et tollent nostrum locum et gentem . uel cum uenit Deg Idumeus, id est, quique persecutores moti pro terrenis, uenerunt ad Saulem, id est, ad seculares potestates, accusare illos in quorum corda uenit Christus per conformationem. Et est intentio Prophete in hoc psalmo ostendere, prius oportere tribulari, postea clarificari: prius sedendum, postea surgendum, quemadmodum Dauid post multas persecutiones ad regnum peruenit, et Christus, martyrum caput, prius passus, postea clarificatus est

 Tu qui es potens in iniquitate, id est cui Deus permittit posse exercere crudelitatem et odium in sanctos suos, quod iniquum est, uel in diuitiis et potentia seculari: quia omnis diues aut est iniquus, aut heres iniqui, que potentia non est potentia, sed impotentia; non est gloria, sed ignominia: quid gloriaris in matitia? Quandoquidem malitia est quam exerces, quid gloriaris in ea? Sic gloriaris tanquam si insano permitteretur potestas se perimendi, occidis sanctorum corpus, hoc et scorpius, hoc et una febris, hoc et uermiculus ualet; sed occidis animam tuam; illorum animam conseruas. Quid ergo in his gloriaris? Qui gloriatur, potius in Domino glorietur . Ostendit illam malitiam: Tota die, id est assidue, sine lassitudine, sine interuallo, quando enim  non facis, cogitas, iniustitiam cogitauit lingua tua. Non est officium linque cogitare, sed loqui, sed peruersus peruertit, quia in ore stultorum cor eorum , scilicet qui non ante cogitant quam loquantur. Sicut nouacula acuta fecisti dolum, id est fraudulentam persecutionem tuam sic fecisti expeditam ad nocendum, ut est nouacula acuta ad incidendum. uel sicut nouacula, etsi multum sit acuta, tamen non ualet secare nisi infirma, ita et dolus tuus in corpus ualet, et non in animam. uel, ut dicatur de Iudeis, Nouacula ad hoc acuitur, ut preparet nitorem uultus, eodem modo Deus preparauerat Iudeos per legem, ut nitorem uultus sui per eam in aliis pararent. Sed sicut nouacula acuta que nitorem debet facere, facit dolum, uertendo se ad incidendam carnem:  ita et Iudei uerterunt se ad occidendum, non solum seruos, sed etiam filium. Et hoc iniquitas. Dilexisti malitiam super benignitatem; quod naturaliter superius est, habuisti inferius: et quod naturaliter inferius, habuisti dignius. Nullus liquor magis petit superiora quam oleum, cui assimilantur opera misericordie, que sicut desuper sunt, ita et semper desuper haberi deberent; sed tu cum utrumque esset ante oculos tuos, magis dilexisti malitiam que postponenda foret, quam benignitatem que foret preponenda. Et non solum in corde hanc peruersionem fecisti, sed etiam dilexisti loqui iniquitatem magis quam equitatem ad proximum. Nihil iniquius quam contraire Deo suo, quam denegare Deo iussuum in se et in aliis. Dilexisti omnia uerba precipitationis,  susurrationes, detractiones, rixas, adulationes. Hec omnia ab aliis libenter audisti, cibos amaritudinis non das uentri, et cibos iniquitatis das anime? Miser, naufragium fugis, et plumbum amplecteris? uerba dico, entia in lingua dolosa, in lingua fraudulenta. Quid gloriaris in talibus. Non est in his gloriandum, si uis considerare non priora tue nequitie, sed posteriora, scilicet ad quam malum finem te deducet, quia Deus propterea destruet te multimoda destructione eunte in finem, scilicet semper querente finem, et nunquam inueniente. Et hic euellet te ut infructuosam arborem de tabernaculo tuo, id est, de Ecclesia; non hic militabis, non hic hostem cauebis in tabernaculo, ut tandem gaudeas in palatio? In tabernaculo Dei est quisque, quantum  ad naturalem intentionem, quia naturalis intentio ad bonum nos omnes ducit, sed deuius error abducit quosdam. Et emigrabit te, id est, emigrare te faciet de tabernaculo tuo, id est, non eris hic in tabernaculo, non habebis partem in resurrectione prima. Si ad Iudeos, de legalibus institutis. Et euellet radicem tuam de terra uiuentium. Radix nostra est caritas, fructus, bona opera, opus est ut opera tua de caritate procedant, et tunc est radix tua, et ideo nec uiriditatem habent, quia non manent in radice caritatis. uidebunt iusti. Hic est intellectus, de quo titulus. Quasi dicat: Et hec eorum perditio non erit sine magno fructu bonorum. Nam uidebunt iusti, id est, attendent non tantum priora eorum, que modo  florent, sed posteriora impiorum, que arida erunt. Et timebunt ne talia posteriora incurrant, cauebunt sibi hic a gloriatione impiorum. Unde alibi: Manus suas lauabit in sanguine peccatoris. Intelligent hanc eorum gloriationem esse eorum destructionem, quia inimici Domini mox ut honorificati fuerint et exaltati, deficientes quemadmodum fumus deficient . Et super eum ridebunt. Quasi dicat: Et hoc intelligendo facti super eum, in eo quod non ponent spem in caducis, sed erigunt ad superna, corpore quidem infra eum, sed mente super eum ridebunt, id est, gaudebunt, et ridendo dicent: Ecce homo qui non posuit Deum adiutorem suum, hic est qui maluit conformari Ade quam Christo, ideo Deus destruet eum. uel tandem in nouissimis gaudebunt, facti superiores  istis, iudicando illos a quibus hic iudicati fuerunt, et tunc irridendo eos, dicent: Ecce homo qui non posuit Deum adiutorem suum, despectiue dictum, ut illud: Ecce Adam quasi unus ex nobis factus est . Ecce apparet quod homo est, quod fragilis, qui maluit sibi Deus esse, ut miser Adam, quam ponere Deum adiutorem suum; sarcasmos figura, id est, hostilis irrisio. Sed potius sperauit in multitudine diuitiarum suarum. Nota: Non dicit, habuit diuitias, sed sperauit in eis. Ioseph habuit diuitias, sed non sperauit in eis, ad utilitatem aliorum habuit. Non sibi hic applaudat pauper pannosus qui non habet diuitias. Multi enim pauperes sunt in arca corporis, qui diuites sunt in arca cordis, et econuerso: unde dicitur in Euangelio: Beati pauperes  spiritu . Et preualuit, scilicet nobis; maiorem se nobis fecit, in uanitate sua. Nihil uanius quam pluris facere nummum quam Deum. Ille quia in multitudine diuitiarum  sperauit, ideo tandem destruetur. Ego autem, sicut oliua fructifera. Quasi dicat: Ille in multitudine diuitiarum suarum sperauit, ideo radix eius euelletur: ego autem, sicut oliua cuius radix nutritur, non eradicatur, tandem fructifera in domo Dei, plena fructus, plena omni iucunditate; cum Deus erit omnia in omnibus , et si modo arida. Ego, inquam, ut oliua, confitebor tibi in seculum in domo Dei, constitutus in palatio, qui hic militaui in tabernaculo, ueram confessionem faciam, tunc uere  te laudabo, cum nichil erit in me quod tibi displiceat. Et merito, quia tu fecisti illam confessionem, uel me oliuam fructiferam. Et ideo tandem confitebor, quia hic speraui in misericordia Dei perducente in eternum et in seculum seculi, non in diuitiis. Et exspectabo nomen tuum. Interim dum in tabernaculo sum, cum patientia sustinebo, non properanter agam sicut Adam uolens ante tempus fieri Deus: omnes quidem sancti, dii erunt; sed hoc nomen non prius uere accipient, quam cum Deus erit omnia in omnibus. Prius satagendum fuerat circa obedientiam sicut creature, ut tandem fieret Deus promotus in angelicam claritatem. Adam, quia preparauit se sibi Deum facere, morte mulctatus est. Non propter  aliud exspectando nisi quoniam bonum est in conspectu sanctorum tuorum, etsi non in conspectu malorum; uel exspectabo nomen tuum in conspectu sanctorum tuorum, uel in communi resurrectione et ideo, quoniam bonum est exspectare uel illud nomen. Aliter: Illis damnatis, ego autem hic in domo Dei, id est, in Ecclesia presenti, sicut oliua fructifera tarde florens, quia bonorum est arere in hoc seculo, et hoc ideo, quia speraui in misericordia Dei, non in diuitiis, in misericordia dico, perducente in eternitatem, id est, in seculum seculi, tandem confitebor, cum Deus erit omnia in omnibus, Cetera non mutantur.



PSALMUS LII. IN FINEM PRO MAHALETH INTELLECTUS DAuID.

 »Dixit insipiens in corde suo, Non est Deus. Corrupti sunt et abominabiles facti sunt in iniquitatibus, non est qui faciat bonum. Deus de celo prospexit super filios hominum, ut uideat si est intelligens aut requirens Deum. Omnes declinauerunt, simul inutiles facti sunt: non est qui faciat bonum, non est usque ad unum. Nonne scient omnes qui operantur iniquitatem, qui deuorant plebem meam ut cibum panis? Deum non inuocauerunt, illic trepidauerunt timore, ubi non fuit timor. Quoniam Deus dissipauit ossa eorum qui hominibus placent: confusi sunt, quoniam Deus spreuit eos. Quis dabit ex Sion salutare Isrel? cum conuerterit Deus captiuitatem plebis sue, exsultabit Iacob et letabitur Isrel.«



ENARRATIO.


Nota est historia . Dauid fugiens Saulem, uenit ad Achis regem Geth, et sub eo militauit, accepta ab eo Sicelech parua ciuitate, et ibi locata uxore et filiis et tota substantia sua, Dauid misso ad prelium, uenerunt Amalechite latrunculi; et, rapuerunt uxorem Dauid et filios, et ciuitatem combusserunt. Rediens autem Dauid insecutus est eos, et comprehendit, et occidit, et spolia reduxit. Amalech interpretatur lingens terram, Sicelech, conuersio. Per uxorem Dauid accipimus sanctas animas; per filios, bona opera; per Dauid, Christum. In Sicelech locauit Dauid uxorem et filios, et Christus sanctas animas et bona opera in conuersis locat, id est, fidelibus, quas sanctas animas simul  cum bonis operibus Amalechite, id est, terram lingentes, seculi terrena amantes, per multas tribulationes sepe captiuas ducunt, cum deuocant et conformant, sed Christus liberat Ecclesiam suam ab Amalechitis, persequens eos cum exercitu suo, id est, cum predicatoribus suis, et occidens illos, alios in bonum, alios in malum. Titulus ita construitur: uerba huius psalmi referuntur in finem, id est, finalem Dauid, qui psalmus est intellectus Dauid prophete, uel cuiusque perfecti fidelis; intellectus dico, significatus uel habitus, pro Amalech, id est, in ea historia que habet quomodo Dauid persecutus est Amalech, uel secundum Hebraicam ueritatem, pro meleth, id est, pro parturiente uel gemente, scilicet pro  oppressione Ecclesie que est comparabilis parturienti. Nam sicut mulier parturiens est in dolore, Ita et Ecclesia in hoc seculo. Et in hunc modum legitur tantum in persona Ecclesie, secundum alium potest et in uoce capitis legi. Hic psalmus et si in uerbis cum superiori, Dixit insipiens, idem uideatur: differt tamen in hoc, quia ille Christo, hic omnibus fidelibus attribuitur: ille in primo aduentu, hic accipitur in secundo. Et est intentio Prophete ostendere prius pressuram Ecclesie, deinde consolationem, ut illud, cum conuerterit Deus captiuitatem plebis sue, exsultabit Iacob et letabitur Isrel. Potest et sic dici, quod prior psalmus factus sit ante istud gestum negotium, et quia Propheta intellexit per hoc quod historialiter ibi egit, significari ereptionem  Ecclesie de manu Amalechitarum, ideo hanc prius repetitionem fecit. Introducit Propheta Christum loquentem de persecutoribus fidelium, tam gentibus quam Iudeis, et ostendentem qui sit finis persecutorum et eorum qui tribulantur.

Dixit insipiens in corde suo: Non est Deus. Insipiens populus, qui Filium et sapientiam Dei recipere noluit, dixit in corde suo, id est, per se adinuenit, non ex auctoritate librorum. Dominus non est Deus quia Iudeis scandalum, gentibus stultitia uidebatur , illum credere Deum, qui sic ignominiose tractabatur, uel qui putat Deo placere facta mala non esse putat Deum. Si enim Deus est, iustus est; si iustus est, displicet ei iniustitia. Qui autem putat ei placere iniquitatem, negat Deum esse iudicem in  rebus. Cassiodorus: uox capitis pro reparatione eorum de quibus Apostolus: Scimus quod omnis creatura ingemiscit et parturit usque adhuc , et confusionem eorum qui eos tribulant, ita ut ipsi inexcusabiles sint, et auctor inexcusabiles. uerbum dicere, proprie est lingue, non cordis; sed quia cogitationes nostras potentia diuinitatis intelligit, recte dictum est insipientis cor dicere, quod ad aures Domini potest uenire, non ad ignoscendum, sed ad iudicandum. Quasi dicat: et unde illis tanta insipientia? Corrupti sunt, a bona natura in primo parente, et intantum quod abominabiles, id est, exheredati facti sunt in iniquitatibus suis, a se inuentis, et intantum corrupti, quod non est qui faciat bonum. Dominus de celo prospexit super filios  hominum. Hic oritur una questio: Si respicit Deus de celo ut uideat si est intelligens, non omnia nouit Deus. Altera: si non est qui faciat bonum, quis est meleth, id est, qui hic parturit inter malos? Prior sic soluitur. Plerumque ita loquitur diuina Scriptura, ut quod dono Dei creatura facit Deus facere dicatur. Inde est, tentat uos Dominus Deus uester,  ut sciat si diligitis eum, id est, ut scire uos faciat. Iterum: Quare de celo, si hoc homines faciunt? Audi Apostolum: Nostra conuersatio in celis est , corde uides, sed non uides nisi sursum habeas. Aliter sic: Fecit Deus filios hominum Dei, quia ex Filio Dei fecit filium hominis. Donauit Deus hominibus benefacere ex se, non ex illis. Filii hominum  sunt, quando male faciunt; filii Dei, quando bene. Ergo tolle quod homines filii Dei sunt, remanet quod filii hominum sunt, et sic non est qui faciat bonum; quasi dicat: Quod illi tales sint, plane aduertant qui filii Dei sunt, uel, insipiens dixit, non est Deus, sed falso. Nam reuera est, quia Dominus de celo prospexit super filios hominum, id est, per humanitatem uerbi misericordiam suam disposuit super filios hominum, tam Iudeos quam gentiles, uel de celo, id est, de predicatoribus suis, quorum conuersatio in celis est; per illos enim misericordiam suam omnibus notificauit, tam Iudeis quam gentibus, unde ipsi inexcusabiles. Ad hoc de celo prospexit, ut uideat, id est, uidere faciat, si est intelligens, scilicet Deum per  fidem, aut requirens per operationem. Cum enim humana infirmitas Deum capere non ualeret, in forma humana Filium suum misit, qui uerbo et opere ad cultum Dei homines reuocare instituit, qui apud mortales fecit diuina, patiens humana: misit etiam predicatores suos, qui hominibus hoc notificarent, sed nullum inuenit intelligentem Deum in eo quod erant filii hominum, aut Deum requirentem: quia omnes declinauerunt a uia ueritatis, simul inutiles, scilicet Deo, facti sunt tam Iudei quam gentes, intantum quod non est qui faciat bonum per se, non est usque ad unum, uel nullus; uel adeo non attendunt Deum esse iudicem in rebus qui Deum intelligere noluerunt de celo super se misericorditer prospicientem. Nonne cognoscent tandem  per supplicia hunc esse Deum, quem tantum esse hominem putauerunt, uel iudicem esse in rebus, omnes illi qui operantur iniquitatem in me, et qui deuorant, scilicet deuorando, plebem meam, uel bona eorum subtrahendo, cuius caput ego sum, ut cibum panis, id est, assidue? Cognoscent utique quoniam Deus spreuil, id est, excecauit eos, ideo quia Deum non inuocauerunt, id est, in se non inuocauerunt. Ille Deum inuocat in se, qui se facit possessionem Deo. Illic trepidauerunt timore, ubi non erat timor, sicut Iudei qui timuerunt perdere locum et gentem, uel gentes que timebant idola que ipse sibi fabricauerant. Quasi dicat: Unde illis tanta excecatio, ut ibi timerent ubi non erat timor? Quoniam Deus dissipauit ossa eorum qui hominibus placent, id est,  student placere hominibus potius quam Deo, et quia ad humanum fauorem effusi sunt, confusi sunt et interius, quoniam Deus spreuit, id est, excecauit eos. Quasi dicat: Illi dicunt, Non est Deus. Quis ergo alius dabit salutare Isrel, id est, quis ueniens ex Sion dabit illis quos faciet Isrel, id est, Deum uidentes et cognoscentes, salutare, id est, saluationem eternam nisi ipse? Quis separabit grana a paleis? Reuera Dominus, cum conuerterit, id est, simul uerterit interius et exterius captiuitatem plebis sue. Hic notatur secundus aduentus. Tunc exsultabit Iacob, qui hic fuit proficiscens, et letabitur Isrel, factus perueniens.



PSALMUS LIII. IN FINEM IN CARMINIBUS, INTELLECTUS DAuID, CUM uENISSENT ZIPHEI, ET NUNTIASSENT SAULI: NONNE DAuID ABSCONDITUS EST APUD NOS?


»Deus, in nomine tuo saluum me fac, et in uirtute tua iudica me. Deus, exaudi orationem meam; auribus percipe uerba oris mei. Quoniam alieni insurrexerunt aduersum me, et fortes quesierunt animam meam, et non proposuerunt Deum ante conspectum suum. Ecce enim Deus adiuuat me, et Dominus susceptor est anime mee. Auerte mala inimicis meis, in ueritate tua disperde illos. uoluntarie sacrificabo tibi, et confitebor nomini tuo, Domine, quoniam bonum est. Quoniam ex omni tribulatione eripuisti me, et super inimicos  meos despexit oculus meus.«



ENARRATIO.

Hic titulus ex historia est sumptus . Dauid fugiens Saulem, latuit in Hebron. Quam rem scientes Ziphei dicti a uico Ziph, accusauerunt eum apud Saulem, dicentes: Ecce Dauid absconditus est apud nos. Saul persequebatur Dauid, et regnum terrenum persequitur filios regni celestis. Ziph uicus est, et interpretatur flos, inde Ziphei, florentes, quod in isto mundo peccatoribus datum est; uita nostra, inquit Apostolus, abscondita est cum Christo in Deo , latet Christus hic, quantum ad maiestatem, in qua iudicaturus est: latet quantum ad laborem piorum et florem impiorum, quia malunt sancti in hoc mundo arescere et pauperes esse et  obscuri, quantum ad gloriam temporalem, quam hic florere. Non autem latet Christus quantum ad nomen suum, quod etiam illi predicant, qui eum factis negant. Ziphei, id est, amantes florem huius uite, accusant Dauid latentem, scilicet Christianos uolentes in hac uita latere contemnentes huius mundi uanam gloriam, et hoc faciunt maxime apud seculares potestates, quarum potentias et honores isti contemnunt. Hec referuntur in finem, id est, in consummationem temporum, ubi in spiritu Deo seruitur, et sunt intellectus Dauid, id est, fidelis anime, cupientis in Dauid esse Dauid uel Christi, et ab eo propositus aliis, intellectus dico, habendus in carminibus, id est exsultatione. Hoc enim habent sancti intelligere, hic esse gaudendum in tribulatione, quia  tandem hec tristitia uertetur in gaudium: intellectus dico significatus tunc cum uenerunt Ziphei et dixerunt ad Saul: Iudei de Christo ad suos principes , et alii infideles de corpore Christi ad terrenos principes: et est uox Ecclesie intelligentis florem huius uite caducum et cito transeuntem: quia omnis caro fenum et omnis gloria eius quasi flos agri : atque ideo in hac uita florere contemnit; sed elegit potius hic arere dum hiems est, et florem suum in radice occultare, ut tandem suo tempore floreat. Et propterea ab amatoribus mundi multas pressuras patitur, in quibus pressuris quid agendum sit ostendit, scilicet orandum et bono proposito perseuerandum.

Deus in nomine tuo saluum me fac, uel me missum  in nomine tuo, glorificando, si ad caput, uel me gloriantem in nomine tuo, si ad membra. Alii querunt salutem in suo nomine, in diuitiis, in honoribus, in potentiis: sed tu saluum me fac, me dico, intelligentem alibi non esse salutem nisi in nomine tuo, illo scilicet quod apud seculi florentes probrosum et ignominiosum ducitur, id est, crucifixum: Mihi autem absit gloriari, nisi in cruce Domini nostri Iesu Christi . Illo nomine saluantur, qui Christi crucem non erubescunt, quibus mundus crucifixus est, et ipsi mundo . Qui enim sunt Christi, carnem suam crucifixerunt cum uitiis et concupiscentiis . Unde Apostolus ad Timotheum: Noli erubescere Christum crucifixum, et me uinctum eius . Malo suo gloriatus est Adam in suo  nomine, qui sibi uoluit fieri Deus, Et in uirtute tua libera me. Ipsi uolunt me in infirmitate perdere, qui in suo nomine gloriantur, sed tu libera me in uirtute, id est, in diuinitate mihi unita, si ad caput: si ad membra, iudica me, cum ueneris in uirtute, qui modo apparuisti despectus. Modo concreti sunt Ziphei ad Dauid, id est, amatores huius seculi et amatores Dei: sed tu, Deus, iudica, id est, discerne grana a paleis, florem illorum a nostro. Presumptuosa nimis foret hec petitio a tanto iudice petere iudicium, in cuius conspectu nec celi mundi sunt , si non precederet misericordia. Quasi dicat: Postea non timebo iudicium tuum, si me in nomine tuo saluum feceris, quod iudicium mihi erit non ad penam sed ad discretionem. Deus, exaudi orationem  meam factam pro perseuerantia meorum, si caput: si membra, exaudi orationem cordis: auribus percipe uerba oris mei, que in ore profero, id est, in euidentia rei ostende te percepisse; si caput, uerba facta pro meis. Et opus est ut saluum facias, quoniam alieni, non cognatione, sed flore, et si illis sonet oratio mea, non audiunt, quia non intelligunt; temporalibus enim gaudentes, non nouerunt eterna: si caput, alicui facti, qui filii esse debuerunt. Insurrexerunt non ad me defendendum, sed aduersum me: et fortes, quantum ad suam reputationem, uel de se presumentes, quesierunt animam meam, id est, uitam ut perderent, si caput: si membra, animam meam ad subuertendum. Et hoc ideo, quia non proposuerunt Deum ante conspectum suum, non intellexerunt  super egenum et pauperem, si caput: si membra, non proposuerunt Deum ante conspectum suum, quia seculum illud habuerunt ante conspectum cordis, magis dilexerunt tenebras quam lucem . Ipsi insurrexerunt, sed que cura? Ecce enim Deus adiuuat me. Hoc modo: uel et si non apparet foris, tamen intus adiuuat: et Dominus susceptor est anime mee resuscitando, si caput: si membra, suscepit animam meam, ut non deuocaretur, uel suscepit Christus causam meam agendam. Auerte mala inimicis meis. Auerte a me, et conuerte in illos: quia timebant interficia Romanis, et amittere locum et gentem propter me, cogitauerunt me interficere; sed interficiantur a Romanis, et amittant  locum et gentem: non optatio, sed prophetatio. In ueritate tua, id est, in uero iudicio disperde illos, id est, dissipa et diuide per totum mundum, qui in falsitate sua me perdere uoluerunt: si membra, ipsi mihi mortem parauerunt temporalem, incurrant eternam: et hoc non ex crudelitate, sed ex uero iudicio; uel in bonum compatiendo dictum. O Deus, mala que ipsi putant esse bona, scilicet florem presentis uite, auerte a corde eorum: et in uirtute tua, id est, in ueritate preceptorum tuorum aisperde illos. uerte impios et non erunt : quanquam non meruerint, tu tamen ex bonitate tua hoc fac: uel auerte mala inimicis meis. Modo florent, sed igni seruantur. Et in ueritate tua disperde illos, quos in infirmitate tua tolerasti. uoluntarie sacrificabo tibi. Si  caput, ipsi quesierunt animam meam quasi nolentem, sed ego sponte obtuli tibi illud sacrificium: si membra, merito Dominus susceptor est anime mee: quia, o Domine, uoluntarie, id est, gratis, sine premio temporali, sacrificabo tibi, crucifigendo carnem cum uitiis et concupiscentiis. Et hoc non mihi attribuam, sed confitebor nomini tuo, totum tibi attribuam quod boni agam ideo nomini tuo, et non alii, quoniam bonum est, quia nichil inuenio bonum per se. Et uere preter illud tibi tandem post sacrificium laudabo te, cum eris omnia in omnibus. Et hoc quod bonum sit, mihi experto credendum est: quoniam ex omni tribulatione eripuisti me, me caput resuscitando exterius, membra interius in re, exterius in spe. Et super inimicos meos despexit oculus  meus, tandem in iudicio, cum iudex positus ero super eos. Ideo despexit, quia certum est quasi iam factum tibi. Hic altitudine cordis ad te perueniens: inde super illos despexi, et uidi quod omnis caro fenum, Unde alibi: Transiui, et ecce non erat .



PSALMUS LIu. IN FINEM IN CARMINIBUS INTELLECTUS DAuID.

»Exaudi, Deus, orationem meam, et ne despexeris deprecationem meam: intende mihi, et exaudi me. Contristatus sum in exercitatione mea, et conturbatus sum a uoce inimici, et a tribulatione peccatoris. Quoniam declinauerunt in me iniquitates, et in ira molesti erant mihi. Cor meum conturbatum est in me, et formido mortis  cecidit super me. Timor et tremor uenerunt super me et contexerunt me tenebre. Et dixi: Quis dabit mihi pennas sicut columbe, et uolabo, et requiescam? Ecce elongaui fugiens et mansi in solitudine. Exspectabam eum qui saluum me fecit, a pusillanimitate spiritus et tempestate. Precipita, Domine, diuide linguas eorum, quoniam uidi iniquitatem et contradictionem in ciuitate. Die ac nocte circumdabit eam super muros eius iniquitas et labor in medio eius et iniustitia. Et non defecit de plateis eius usura et dolus. Quoniam si inimicus meus maledixisset mihi, sustinuissem utique. Et si is qui oderat me super me magna locutus fuisset, abscondissem me forsitan ab eo. Tu uero homo unanimis, dux meus et notus meus. Qui simul  mecum dulces capiebas cibos in domo Dei ambulauimus cum consensu. ueniat mors super illos; et descendant in infernum uiuentes. Quoniam nequitie iu habitaculis eorum, in medio eorum. Ego autem ad Deum clamaui, et Dominus saluabit me. uespere et mane et meridie narrabo et annuntiabo, et exaudiet uocem meam. Redimet in pace animam meam ab his qui appropinquant mihi, quoniam inter multos erant mecum. Exaudiet Deus et humiliabit illos, qui est ante secula. Non enim est illis commutatio, et non timuerunt Deum: extendit manum suam in retribuendo. Contaminauerunt testamentum eius, diuisi sunt ab ira uultus eius, et appropinquauit cor illius. Molliti sunt sermones eius super oleum, et ipsi sunt iacula. Iacta super Dominum  curam tuam, et ipse te enutriet; non dabit in eternum fluctuationem iusto. Tu uero Deus deduces eos in puteum interitus. uiri sanguinum et dolosi non dimidiabunt dies suos, ego autem sperabo in te, Domine.«



ENARRATIO.

In finem, id est, in Christum. Finis legis. Christus. In hymnis, id est, in laudibus. Siue enim tribulemur, siue letemur, ille laudandus est qui in tribulationibus erudit et in letitia consolatur. Nos cum Christo in celo per spem, ipse nobiscum in terra per caritatem. Ergo cum audimus intellectus ipsi Dauid, admoneamur et intelligat Ecclesia in quo malo nunc sumus, et de quo ut liberemur optamus. Intelligere debemus ad imaginem Dei nos esse factos,  intelligere debemus honorem nostrum. Si hoc intelligimus, uidemus istam regionem non esse gaudii, sed meroris. Dominus noster iehsu Christus caput nostrum qui non est dedignatus formam nostram, id est, formam serui suscipere, dignatur nobis seruis suis et formam orandi et exemplum uiuendi dare, ut nobis iste psalmus declarat.

Exaudi, Deus, orationem meam factam pro perseuerantia meorum qui iam initiati sunt sacramentis fidei. Et ne despexeris deprecationem meam: Potest enim fieri ut exaudiatur quis et postmodum despiciatur, quod euenit eis qui mundi istius bona desperantes accipiunt et post despiciuntur, quia nequaquam eterna appetierunt Exaudi deprecationem  factam pro his qui predestinati ad fidem nondum uenerunt, ut conuertantur ab errore suo, uel pro iisdem fidelibus orationem, ut perseuerent in bono proposito, deprecationem, ut auferatur seculi amor; hoc modo exaudi: Intende mihi et exaudi me; ad similitudinem: Cum enim tranquillum quis accommodat uultum benignum prebet auditum. Quia me irremissum facio in oratione, et te irremissum fac in auditione. Et opus est exauditione, quia contristatus sum in exercitatione mea. Exercitatio est honesti laboris continuatio. Hic Dominici hominis uite cursus breuiter describitur. Exercitatio enim eius fuit insignis in miraculis, in doctrina. Quam exercitationem quia uidit non proficere contristatus est non pro se, sed, pro salute illorum quos perire  uidebat, ad similitudinem boni medici qui in his quos curare uult uidet artem suam parum proficere. Et ne hec tristitia intelligatur manens, subiungit: Conturbatus sum a uoce inimici: Qui amicus debuit esse factus est inimicus cuius uox in omnibus mihi contradicit. Demonium habes . Hic homo non est a Deo . Nolumus hunc regnare super nos . Et a tribulatione peccatoris; cum peccator sit et indigeat mea salute, tribulant me uerberando, colaphizando, peccatoris, id est, transgressoris. Que tribulatio potius dicenda est peccatoris quam mea, quia cum me parat tribulare exterius tribulatur interius. Quare uoco suam? Quoniam declinauerunt in me iniquitates, quia declinare uoluerunt mortem, et amissionem loci et gentis per  meam mortem, quam potius per mortem meam incurrerunt: uel, suas iniquitates imposuerunt mihi facientes me hostiam pro peccatis suis, ut Numantini qui captiuum prius bene tractabant, et postea extra ciuitatem ducentes et imponentes ipsi omnia peccata sua lapidabant, putantes per hoc purgari. Putauerunt enim Iudei quod in morte Christi purgaretur locus et gens. Et in ira quam habuerunt pro amissione loci et gentis molesti erant mihi. Irati mihi unde sibi irasci debuerunt: suo enim peccato, non meo captiuati sunt, putauerunt enim, quia regem se nominauit, iram Romanorum principum incurrere cum Iudeus esset, et ideo illi irati erant. Unde, quia molesti erant quia declinauerunt in me iniquitates, cor meum conturbatum est in me. Conturbatum  est ad horam, sed in me, non extra me. Hoc uoluntate mea, quia uoluntarie, non coactus, transtuli in me conturbationem meorum. Et quia uoluntate ueni ad passionem, non necessitate, formido mortis, id est, mors aliis formidabilis cecidit, id est, mortua est, super me scilicet etiam ueniens. Id enim iuris quod in aliis habebat perdidit ueniens ad illum in quem nichil iuris habuit. O mors, ero mors tua, morsus ero inferne . Ostensio quomodo super eum uenit mors. Timor scilicet animi et tremor corporis uenerunt super me. uera mortis descriptio. Et post mortem et tremorem contexerunt me tenebre, quia mortuus nichil lucis habet: uel tenebre, id est tenebrosi, ceci et ignorantes quid facerent, contexerunt me undique me lumen mundi tegere putauerunt  ponentes in crucem, de cruce in sepulcro, claudentes etiam sepulcrum. Erat lux uera que illuminat omnem hominem uenientem in hunc mundum, et mundus eum non cognouit. In propria uenit et sui eum non receperunt . Augustinus: »Est autem quedam ciuitas omnibus confusa gentibus nichil habens non dignum confusione. Ciuitas autem, quia qui in ea sunt hoc quo confundi debuerant munimentum sibi ducunt, contradicentes Christo tam non credendo quam male uiuendo: muri confusionis humane, sublimiores factu impietatis, de quibus sepe dicitur: Si hic fieret Christianus, quid remaneret paganus? Casuri sunt hi muri septimo aree circuitu , id est, opere septiformis  Spiritus: platee, impii: in quibus compita omnium concupiscentiarum, et forum tumultum omnium rerum: et quasi occurreret. Si ita est in ciuitate que est extra Christum, requiesce tu intus in his qui in Christo, ne quere solitudinem. Quod queror, inquit, attingit scilicet falsos fratres in quibus intus laboro quoniam exteriores tolerarem.« Possunt et ad membra Christi hec referri, ut Christus pro membris suis sic dicat? Contristatus sum in exercitatione mea, id est, contristantur mei multum laborantes in doctrina me imitando, et nichil proficientes uel parum: uel, in exercitatione mea, quia mali cum mali sint exercent bonos: si bonus es, non habes inimicum nisi malum. Porro tibi ea bonitatis regula prefixa est ut imiteris bonitatem Patris tui, qui  solem suum oriri facit super bonos et malos. Sed talis, cum extendit dilectionem ut etiam diligat inimicos, multorum rabie circumuallatus quadam humana infirmitate succubuit, uidit se penetrari mala persuasione diabolica, ut odium induat aduersum inimicos: reluctans odic ut perficeret dilectionem in ipsa lucta turbatus est, hoc modo contristatus. Conturbatus sum interius, dum hac pugnat caritas, hac odium. A uoce, id est, a contradictione, et non solum a contradictione, sed etiam a tribulatione peccatoris. Duo sunt genera inimicorum: unus occultus, et alter apertus; unus interior, alter exterior: uterque auferre conatur a nobis id unde superari potest. Exterior nititur auferre facultatem, interior uero caritatem. Cum enim ille interior  hostis aduersum nos excitat exteriorem non tam facit ut auferat facultatem quam ut interius in nobis feriat caritatem. Amandus est ergo hostis exterior, ut sic uindicatur interior. Ideo turbatus sum timens amittere caritatem et uerti in odium. Quoniam declinauerunt in me iniquitates, id est, proprias iniquitates mihi imposuerunt; cum ipsi essent impii et blasphemi, dixerunt me impium et blasphemum. Et in ira, id est, in iniusto furore, non in iusta causa molesti erant mihi: et ideo cor meum conturbatum est in me, id est, intus estuaui. Qua de causa, subiungit: Et formido mortis cecidit super me, id est, timui ne ex eorum nimia peruersione a caritate uerterer in odium. Quod odium est mors anime, sicut e contrario dilectio uita. Exponit  quomodo formido mortis uenit super eum. Timor et tremor uenerunt super me, ut supra. Et non mirum, quia contexerunt me tenebre, id est, timui ut tenebre undique me inuoluerunt. Qui enim odit fratrem suum in tenebris est . Et dixi: Quis dabit mihi pennas sicut columbe? Quasi dicat: Contristatus et conturbatus arguendo illum populum, obsecrando, increpando, et parum proficiendo dixi: Quis dabit mihi pennas, scilicet resurrectionem et impassibilitatem mihi dico, sicut columbe, in simplicitate et innocentia uel in hoc simili, quia sicut illa turbata aliqua molestia auolat a nido, non tamen longe recedens, sed circumuolans ita ego, etsi corpus eis subtraham, non tamen affectionem;  uel sicut columbe, ut sim similis illi columbe que emissa de arca noluit morari in lutosis locis, sed rediit ad arcam  ubi quietem inuenit, ita ego nolens manere in lutosis cordibus Iudeorum transibo ad gentes in quibus requiescam, quia ibi inueniam humilitatem et mansuetudinem. Super quem requiescam, nisi super humilem et mansuetum et trementem uerba mea ? Penne dicuntur a pendendo, columba, quasi celle alumna, id est domestica, secundum Isidorum. Et assumptis pennis uolabo et requiescam. uel, in celum ascendam, et ibi sedebo ad dexteram Patris, uel, recedam a Iudeis per predicatores meos, et requiescam in gentibus, quia immortalis et impassibilis factus melius potuit uenire in notitiam gentium quam mortalis.  Quis mihi hoc dabit, scilicet preter me? Nullus. Et quia infirmus sum ex humanitate, sed sum potens ex diuinitate, Ecce. Quasi dicat: In hoc apparet, quia ex mea uirtute pennas sumpsi non aliena, quia elongaui, longe recessi, fugiens lutulenta corda Iudeorum, et mansi in solitudine, id est, in cordibus gentilium qui infructuosi erant et inculti lege, et prophetarum scriptis et patriarcharum exemplis; uel, ecce feci quod uolebam. Et merito hoc potui facere, quia exspectabam eum qui saluum me fecit a pusillanimitate spiritus et tempestate: quia cum patientia obedientiam implens ego Dominicus homo non properanter egi, sed exspectabam eum, scilicet uerbum mihi personaliter unitum, qui tandem saluum me fecit ideo, quia eum exspectaui a pusillanimitate spiritus,  id est, imbecillitate, ut in Petro et in aliis discipulis qui, prius pusilli animi, fuerunt post Christi auolationem firmati. Et a tempestate mea, id est, a seuissima persecutione. Et in hoc exemplum uite prebet Christus caput membris suis quod illis sit agendum, cum multum laborent in subditis et parum proficiant, scilicet confugiendum uel corpore in aliquem secretum locum, uel intus ad tranquillam mentis sedem: ut quia laborando et predicando proficere non possunt, prosint eis uel orando, ne cum talibus uersando odium incidant, quod illis est prohibitum, quid dictum est, Diligite inimicos uestros . Et tu, Domine, qui saluum me fecisti a tempestate Iudeorum, quia iniquitates suas in me declinauerunt, Precipita eos et diuide linguas eorum.  Tres historias hic tangit: submersionem factam sub Ne , diuisionem linguarum factam in edificatione turris , absorbitionem Dathan et Abiron, qui duo spreuerunt Aaron constitutum a Domino sacerdotem per manum Moysi fratris sui et accepto thuribulo ceperunt sacrificare in tabernaculo; sed aperta est terra, et deglutiuit Dathan et Abiron duces impietatis illius. Ceteram multitudinem consentientem istis, consumpsit ignis de celo ueniens . Non hoc dicit optando, sed prophetando et aggratulando diuine sententie. O Domine, quia se erexerunt contra te, precipita eos de dignitate et altitudine regni et sacerdotii, dimergantur in profundum miserie, ducantur  in captiuitatem et in seruitutem gentium. Et diuide linguas eorum, id est, in uarias linguas gentium dissipentur, ut cum modo sint unius lingue, fiant multarum: uel diuide linguas eorum, excecati sint intus et diuisi. Dicant alii quia bonus est: alii non, sed seducit turbas . Hoc modo diuide, ut in promissis saluari credentes, id est, in carnalibus obseruationibus, non teneant complentia: credentes solum sacerdotium secundum ordinem Aaron recipiant sacerdotium permanens secundum ordinem Melchisedech, et sic tandem neutrum habeant. Nihil enim de his modo secundum legem agunt, et non mirum, quia non potest uetus absque nouo impleri, quia in illo sunt promittentia, in isto complentia: et in hoc non est refundenda culpa in  auctorem. Quoniam uidi iniquitatem et contradictionem in ciuitate. Digni sunt hac pena, quoniam ciues sunt et non ciuiliter uiuunt, et ideo grauius debent perire. Ciuitas enim est congregatio hominum ad iure uiuendum. Et Iudei ad comparationem gentium ciues erant, quia legem acceperant que eos congregare debuit ad iure uiuendum. In hac ciuitate iniquitas erat in opere, ad hoc quod dixit, precipita: omnia eorum opera erant contra Dominum, contradictio in uerbis, ad hoc quod dixit, diuide. Et non solum hec sunt in illa ciuitate, sed in omnibus maioribus et minoribus: et non ad tempus, sed dicta nocte, id est, assidue circumdabit eam ciuitatem iniquitas omnis super muros eius, circumdabit, id est, amplectetur multitudinem populi illius, que est  sibi munimento quasi murus, intantum ut iniquitas sit super illos muros, ut superet caput, id est, mentem eorum. Sic ceci sunt ut nichil agant ratione uel lege quod alibi. Et in uerticem ipsius iniquitas eius descendet . Et in medio eius, id est, in maioribus qui sunt quasi ossa in medio posita, labor, id est, oppressio subditorum, et iustitia, id est, iniusta iudicia. De quibus dicitur: ue uobis qui iustificatis impium pro muneribus, et iustitiam iusti aufertis ab eo , uel super muros eius iniquitas, id est, super prelatos qui eam muniunt, labor, id est bellum, seditio, et hoc ideo, quia ibi iniustitia, uel, super muros eius iniquitas, id est, super custodiam angelorum, ut maior sit iniquitas quam angelorum custodia. O, boni habent angelos custodes,  sed mali quamcunque custodiam a se repellant: et in medio eius, id est, in communi tam apud principes quam apud plebem, labor et iniustitia, id est, laboriosa iniustitia. uel ipsi modum in edificandis muris excedunt, et ipsos muros studio prauitatis superant. Ostendit ex parte que iniustitia. Et non defecit de plateis eius usura, id est, in manifesto habent usuram, quod perditissimum est. Omne enim malum exsecrabilius redditur, cum publica presumptione tractatur. Et dolus, id est, circumuentio et fraus, uel, de plateis eius, id est prelatis, ad similitudinem, quia sicut per plateas incedimus, sic prelatorem uita moribus ad imitandum est exemplar. De illis plateis non defecit usura illa pessima,  quam qui exercet frustra Dominicam orationem cantat, cum grauius sumitur uindicta quam sit offensa, ut pro colapho homicidium. Et si publice id non audent dolose faciunt: et ideo, Domine, precipita, diuide linguas eorum, quia iniuste uiuunt, a quibus maxime cauendum. Nulla enim pestis efficacior ad nocendum quam familiaris inimicus. Quoniam si inimicus scilicet apertus maledixisset mihi, sustinuissem utique. Tolerabilius enim uidetur quod probatur suscipi non inopinatum: si inimicus ille qui ciuis non est, qui idola colit, maledixisset mihi, denegando in se ius suum Creatori suo, sustinuissem utique, id est, ab hac presenti pena parcerem ei, eo quod non fui prenuntiatus illi populo ferendum uideretur. Et si is qui oderat me scilicet aperte, qui se ciuem non simulabat,  super me magna locutus fuisset, mihi contradicendo, abscondissem me forsitan ab eo, forsitan, id est, uere subtraherem mei ei, ut sic eum placarem: uel abscondissem me a pena, dissimulando eius peccatum. Tu uero, Iudee homo, id est, rationalis, quantum ad gentiles, qui se denominauerunt, unanimis secundum similitudinem, uel, qui esse debuisti unanimis. Dux meus, quem ego ad hoc institui ut esses dux et magister aliorum instructus per legem. Et notus meus secundum consanguinitatem, qui mecum capiebas dulces cibos, id est, qui precepta Dei dulcia mecum capiebas in Synagoga, quia et ipse Christus legitur in Synagoga librum accepisse et in eo legisse , simul, id est, eodem tempore. Et in domo Dei ambulauimus cum consensu, id est,  in domo Dei concordes sacrificiis interfuimus. Quo me perducis tuo scelere? Utique ut hoc dicam, ueniat mors super illos. Hic tangit illam tertiam historiam. Sicut incendium mortificauit consentientes maioribus Dathan et Abiron , sic incentiua uitiorum deuastent istorum minores. Et descendant eorum prelati in infernum uiuentes, id est, scientes descendant in profunditatem uitiorum. De quibus dictum est, ue uobis qui habetis claues sapientie, neque ipsi intratis, nec alios intrare permittitis . Sicut Dathan et Abiron, quos uiuos deglutiuit terra, et merito, quoniam nequitie in habitaculis eorum, id est, in corpore quod contaminauerunt de opere iniquitatis. Et in medio eorum, id est, in corde. Aliter in bonum: O Domine, quia ciues sunt, quia populus  ille est dux meus et notus meus, ueniat mors super illos: uerte impios, et non erunt . Et descendant in infernum uiuentes, id est, recognoscant peccata sua, et resculpant ea ut sint uiuentes. Et opus est, quoniam nequitie in habitaculis eorum et in medio eorum, id est, quoniam de opere iniquitatis contaminauerunt carnem et cor suum. Ubique hic commendatur nobis exemplum uiuendi in capite nostro, et ostendit quid prelati debeant agere super subditorum incorrectione. Illi qui taliter uiuunt triplici damnatione peribunt: uel, illi mihi contradicunt, illi gratis me odio habent: ego autem illis non restiti, illos non maledixi, sed ad Deum clamaui, id est, totam intentionem ad  Deum direxi pro perseuerantia. Quasi dicat: ita et uos facite in huiusmodi negotio. Et me clamantem saluauit uespere, mane et meridie, id est, in passione que uesperi incepit saluauit dando patientiam, mane saluauit dando resurrectionem. Que mane facta est cum adhuc tenebre essent, et meridie saluauit per ascensionem que eo tempore facta est. Et ego in membris meis narrabo uespere patientiam meam et annuntiabo mane uitam resurrectionis. Et meridie exaudiet uocem meam. Sicut meridie me clarificauit, ita et meos meridie, id est, in communi resurrectione, cum maxima claritudo ueri solis erit, exaudiet me clarificando, illos, uel uespere et mane id est, in prosperitate, quia tunc est er temperatus: narrabo et annuntiabo, scilicet clamandum ad Dominum,  et meridie, id est, in aduersitate, quia tunc est er feruentissimus: hoc modo exaudiet. Augustinus: »Et tu annuntia uespere patientiam morientis, mane gloriam resurgentis, meridie eternitatem cum Patre residentis, ubi interpellans pro suis, exaudiet uocem meam hanc:« Redimet in pace animam meam, in pace, ut det mihi dilectionem, et in eos qui intus, et in eos qui foris. Redimet in pace animam meam, uitam meam redimet a mortalitate et passibilitate: in pace nunquam ualente oppositum, meam in re, nunc meorum in spe, uel in tanta pace, ut etiam diligam inimicos. Ab his qui appropinquant mihi. Et quia appropinquare et in bonum potest accipi, determinat quomodo appropinquabunt, uel, ideo separabit me ab illis, quoniam inter multos erant mecum,  id est, quoniam hic cum meis fuerunt concreti, ut palea cum grano, que multa est ad comparationem grani, uel secundum aliam translationem: In multis erant mecum, et hoc modo propinquant: nam mecum erant in baptismo, in Euangelio, in solemnitatibus, in paucis non mecum, sed in his paucis in quibus non mecum, non eis prosunt multa in quibus mecum. Hoc dicit ne aliquis desperet. Si enim commutari, id est, conuerti uellent, utique saluarentur. Multa hec sunt Apostoli: Si linguis hominum loquar et angelorum, et cetera: usque, caritatem autem non habeam, nichil sum . Illa numero plura, hec pondere maiora. Ergo in his omnibus sacramentis mecum, in caritate non mecum. Reuera redimet animam meam ab illis, quia me exaltabit,  illos deiiciet. Exaudiet Deus, scilicet me humiliatum exaltando, et humiliabit tandem illos hic elatos, et poterit, quia est ante secula, uerbum scilicet mihi unitum, quem illi mortalem putauerunt. Ideo tandem humiliabuntur, quia non est illis hic commutatio. Nolunt commutari de morte ad uitam, quia conculcant sanguinem iusti in quo facta est illa mutatio. uel ideo humiliabuntur, quia non erit illis tunc commutatio. Omnes quidem resurgemus, sed non omnes immutabimur : quia impii immortales quidem erunt, sed passibiles. Et merito hoc illis eueniet, quia non timuerunt Deum quem quasi hominem damnauerunt, id est, me. Et ideo extendit manum suam in retribuendo, id est, multum illis retribuet  quia et hic et in futuro, et hoc ostendit, Contaminauerunt testamentum eius, id est, permisit illos contaminare legem, attendentes tantum promissa, et non attendentes complentia, accipientes uetus, non recipientes nouum, id est, recipientes sacrificium Aaron, et Melchisedech respuentes: hoc de Iudeis. Si autem de hereticis, contaminauerunt testamentum Dei, id est, sacras Scripturas prauo intellectu, uel hoc modo: Abrahe dicte sunt promissiones et semini eius. Non dicit, et seminibus, quasi in multis: sed quasi in uno, et semini tuo, qui est Christus . In hoc ergo Christo promissum est testamentum. In semine tuo benedicentur omnes gentes. Tu qui dimisisti unitatem omnium gentium, o heretice, et in parte remansisti, contaminasti testamentum eius. Et hoc  modo contaminauerunt Iudei legem Dei, quia diuisi sunt in illo testamento, separantes uetus a nouo: illud recipientes, istud respuentes, sacrificium secundum ordinem Aaron recipientes, et sacrificium secundum ordinem Melchisedech respuentes. uel, heretici diuisi sunt ab unitate Ecclesie, in qua una fides, unum baptisma: uel, diuisi sunt, id est, diuidentur a non contaminantibus testamentum, ut palea a grano, siue Iudei, siue falsi Christiani: ab ira uultus eius, id est, ab ira iusti iudicii eius, que in uultu, id est, presentia Dei manifestabitur. uel, diuidentur, id est, separabuntur ab ira uultus eius, id est, ab irato uultu. Tollatur impius ne uideat gloriam Dei , uel diuisi sunt, ut dictum est, Iudei in testamento, uel heretici in sacra Scriptura. Ab  ira uultus eius, id est, excecati sunt interius ab occulta ira Dei que est in illius uultu, etsi non sit in uultu hominum. Et appropinquauit cor illius. Cecitate facta in Isrel, appropinquauit cor illius, id est, uoluntas Dei ut plenitudo gentium intraret, uel hereticis diuisis a sano intellectu, uel Iudeis non recipientibus Nouum Testamentum, et dicentibus, Durus est hic sermo: et quis poterit seruare? . Putantibus carnem Christi frustratim debere incidi, et sacrilego more comedi, cum Christus diceret: Nisi manducaueritis carnem filii hominis et biberitis eius sanguinem  Illis retrorsum abeuntibus, appropinquauit cor illius, id est, uoluntas illius, que erat spiritualiter intelligenda in illis sacris uerbis, appropinquauit, scilicet non contaminantibus testamentum  eius. Et hoc modo appropinquauit. Molliti sunt sermones eius super oleum, id est, penetrabiles facti et molles a duritia illa, quam ipsi intellexerunt qui dixerunt, Durus est hic sermo , quemadmodum Petro qui pro aliis discipulis dixit: Domine, ad quem ibimus? uerba uite habes : spiritus est qui uiuificat, caro autem infirma est , id est, uerba tua spiritualiter intellecta uiuificant; carnaliter uero intellecta mortificant. Super oleum, id est, magis quam oleum penetrat usque ad ossa sermones autem Dei usque ad medullas cordium: uel, hereticis contaminantibus testamentum Dei, et diuidentibus se ab unitate catholice fidei, appropinquauit cor illius, quia uoluntates diuine que latebant in Scripturis  indiscusse apparuerunt, quia excitati sunt multi ad inuestigandas sacras Scripturas, iuxta Apostolum: Oportet hereses esse, ut qui probati sunt inter uos manifesti fiant . Molliti sunt sermones eius, id est, intellecti, et ipsi sunt iacula. Quasi dicat: Etsi sint molles, tamen sunt iacula ad conuincendos falsos fratres contra hereticam prauitatem, corda inimicorum transfigentia, ignem diuini amoris in eis excitantia, interficientia persecutorem et excitantia, discipulum. Ergo quia Dominus me exaudiuit, meo exemplo iacta super Dominum cogitatum tuum, omnem sollicitudinem tuam in eum proiice, noli contaminare testamentum eius, et ipse et enutriet in sermonibus suis, ut proficias de uirtute in uirtutem, et tibi iusto non dabit fluctuationem in eternum:  etsi ad tempus det tibi commotionem mentis, non dabit ut maneat in eternum, ut in Petro non mansit. Aliter: Iacta super Dominum curam tuam. Quasi dicat, molliti sunt sermones eius, et, o Christiane, si adhuc duri sunt tibi, noli despicere, noli ad infidelitatem diuertere. Ideo tibi durus est, quia adhuc lacte es nutriendus. Iacta super Dominum curam tuam, et non dabit in eternum fluctuationem iusto, quia erit tibi portus salutis. Tu uero, Deus, deduces eos in puteum interitus. Quasi dicat, illos autem qui nolunt iactare curam in te, Tu, quasi dicat, quem necesse est esse iudicem, quia Deus de tenebris somniorum duces in tenebras tormentorum. uiri sanguinum et dolosi non dimidiabunt dies suos, si hoc ad Iudeos refertur, sic iungitur  cum superiori. Diceret aliquis: Nonne proderunt eis legalia instituta? non, quia illi uiri sanguinum, id est, interfectores Christi, non solum facientes, sed consentientes prauo intellectu legis Dei se et alios perdentes, non dimidiabunt dies suos, id est, non separabunt tempora sua, id est, uetus Testamentum a Nouo. Sicut credunt illud esse seruandum, istud non, quia iuncta sunt, illa sunt promittentia, ista complentia: et qui unum sine altero uult sequi, neutrum habet: uel de omnibus tam Iudeis quam gentibus, quasi dicat, reuera deduces eos in puteum interitus, quia uiri sanguinum fundentes sanguinem animarum et corporum, et dolosi, id est, circumuenientes fratres in negotio, non dimidiabunt dies suos, id est, non separabunt dies  istos a diebus eternis, putantes nullam esse uitam nisi istam. uel hoc modo non dimidiabunt, ut simul seruiant nunc Deo, nunc Mammone uicissim. Quia non potestis duobus Dominis seruire , dicit sermo diuinus, non potest hoc simul esse. Gregorius: »Dies suos nequaquam dimidiabunt, quia peruersam mentem suam nec in extremis mutabunt.« Cassiodorus; Hos tales dicit non implere dies suos, quando cum sibi longam uitam promittunt, repentinus eis superueniet interitus. Nam omnium dies in predestinatione noscuntur esse definiti. Ego autem caput et membra scilicet dimidiabo. Et causa, quare? Nam sperabo in te, Domine, super te iactabo curam meam, et ideo illi deducentur in puteum interitus.



PSALMUS Lu. IN FINEM PRO POPULO, QUI A SANCTIS LONGE FACTUS EST IN TITULI INSCRIPTIONE IPSI DAuID, CUM TENERENT EUM ALLOPHYLI IN GETH.


»Miserere mei, Deus, quoniam conculcauit me homo: tota die impugnans tribulauit me. Conculcauerunt me inimici mei tota die, quoniam multi bellantes aduersum me. Ab altitudine diei timebo, ego uero in te sperabo. In Deo laudabo sermones meos, in Deo speraui, non timebo quid faciat mihi caro. Tota die uerba mea exsecrabantur, aduersum me omnes cogitationes eorum in malum. Inhabitabunt et abscondent ipsi, calcaneum meum obseruabunt. Sicut sustinuerunt animam meam, pro nichilo saluos facies illos, in ira populos confringes.  Deus, uitam meam annuntiaui tibi, posuisti lacrymas meas in conspectu tuo. Sicut et in promissione tua, tunc conuertentur inimici mei retrorsum. In quacunque die inuocauero te, ecce cognoui quoniam Deus meus es. In Deo laudabo uerbum, in Domino laudabo sermonem: in Deo speraui, non timebo quid faciat mihi homo. In me sunt, Deus, uota tua, que reddam laudationes tibi. Quoniam eripuisti animam meam de morte, et pedes meos de lapsu, ut placeam coram Deo in lumine uiuentium.«



ENARRATIO.

Constructio tituli. Hec que aguntur in hoc psalmo referuntur in finem temporum, ut non ad historiam accipiantur, id est, in plenitudinem temporum  attribuenda Dauid, capiti et corpori, id est, Christo uero Dauid. Tunc cum allophyli, id est, alienigene uel potione cadentes Iudei et eorum similes, scilicet increduli, inebriati dulci fortuna huius uite, tenuerunt in Geth, id est in torculari, scilicet in pressura, ne mundus abiret post eum, facta tunc pro populo, id est, pro eruditione populi, ut Deus eruat eum ab illo populo qui a sanctis longe factus est inscriptione tituli, id est, remotus ab his qui inscriptionem tituli receperunt, qui scriptus est a Pilato super caput Iesu, tribus linguis scriptus, quasi tribus testibus confirmatus: iehsu Nazarenus rex Iudeorum. Omnes qui Iesum regem humiliter recipiunt, et sub illo rege uiuunt, hunc titulum recipiunt; qui autem Christum regem habere nolunt  inscriptione huius tituli longe fiunt a sanctis qui dixerunt Pilato: Noli dicere, rex Iudeorum, sed quia ipse dixit regem se Iudeorum . Quibus ille ignoranter prebuit testimonium ueritatis, dicens: Quod scripsi, scripsi. Quasi dicat: Quid mihi suggeritis falsitatem? Non commuto ueritatem, populus longe factus a sanctis, Iudaicus principaliter qui se dicit regem non habere nisi Cesarem: secundo, omnis populus qui pro regno terreno Deum in se regnare non permittit. Est autem rex ad terrena terrenus, ad celestia celestis, nec in hoc peccauerunt, quod regem appellauerunt Cesarem, sed in eo quod respuerunt Christum regem quem habere regem nolunt,  corpus eius, id est, Ecclesiam persequuntur. Nos cum Christo in celo per spem, ipse nobiscum in terra per caritatem qui in membris suis quotidie paritur usque ad consummationem seculi. In celo iam sedebat cum in terra diceret: Saule, Saule, quid me persequeris ? Quos persecutores in hoc psalmo tolerare iubemur et ad orationem confugere: proprie autem longe fiunt a sanctis qui corde, non corpore. Legitur autem Dauid, cum fugeret Saul, apud Allophylos peregrinatus, non tentus: nec legitur de inscriptione aliqua tituli illius Dauid, quod nos ad mysterium ab historia reuocat, ut in Dauid Christum intelligamus, quem non solum tenuerunt, sed adhuc tenent Allophyli in Geth. Corpus enim Christi, quandiu est in hac uita, ab his qui  longe sunt a Christo tenetur in Geth, id est, in torculari, scilicet in pressuris. In torculari autem utilis fit pressura, quidquid pressurarum patiuntur sancti a diuersis utile est, operatur enim probationem. Attendant ergo hunc psalmum qui in pressuris sunt, non tamen astringitur uox illis qui extra passionem. Est autem uox Christi, maxime in persona membrorum. Attende, o Christiane, psalmum, qui cum premeris, noli recusare pressuram, sed ut tibi utilis fiat, confuge ad orationem, una sis, et manabis uinum dignum poculo regis.

Miserere mei, Deus, oppressi in Geth, capitis et membrorum ut hec pressura ad probationem fiat, non ad perditionem. Et opus est, quoniam conculcauit me homo, omnis longe factus a sanctis. Quam  grauissima et ignominiosa pressura me premit, quia etiam sub pedibus calcat. Alludit ad titulum, ubi dictum est, in torculari. Mei, membra mea, et hoc non ad tempus, sed tota die, id est, tota hac uita impugnans male uiuendo, doctrinam respuendo, tribulauit me. Sed o Christiane, ne defice in conculcatione, attende quem inuoces. Quasi enim primus in torculari botrus fuit in tribulatione Christus, a quo botro calix ille inebrians profluxit. Tota die, id est, toto tempore: Nemo ergo dicat, fuit prius tribulatio, nunc non est. Si non tribularis, non es Christianus. Conculcauerunt me inimici mei tota die, quia dixit, homo, ne quis de uno accipiat tantum, determinat quid per hominem uelit accipi, scilicet omnes illos qui sunt membra hominis, id est, diaboli,  de quo dictum est: Inimicus homo hoc fecit . Que membra diaboli, semper nituntur conculcare membra Christi. Tota die, id est, tota hac presenti uita. Et possunt conculcare, quoniam multi bellantes aduersum me. Ideo bellantes, quia ab altitudine diei, subaudis deficiunt, id est, a cognitione maiestatis illius diei cuius duodecim hore sunt duodecim apostoli . Qui dies in alto latens non est cognitus a populo, qui a sanctis longe factus est. Sed nunquid ab hac altitudine timebo, ut ab ea iudicer? Non, potius illi timebunt, secundum quamdam translationem et non ego, quia in te sperabo, scilicet in altitudine illius diei uel ab altitudine diei tue? Quasi dicat: inimici mei et multi sunt et alti  id est, potentes, sed nunquid eos timebo propter multitudinem uel propter altitudinem, cum illa potentia sit diei, id est, temporalis et cito transitoria, quasi unius diei? Subauditur, non. Et supponit causam. Ego uero quasi iustus, mansuetus et pius spero in te iusto, mansueto et pio. uel, timebo ego ab altitudine diei, ut deficiam sub onere in meridie, sicut illi qui mane portant, et postea deficiunt. Ego, non, sed potius illi timebunt ab altitudine diei, id est, a uero sole ueniente ad iudicium. Et ut ego possim sperare, in Deo laudabo uerbum, id est, Filium Patri ceternum. Laudabo, non ero illis similis, qui eum regem habere nolunt, sed quasi hominem contemnunt. In Domino laudabo sermones, id est, predicationem de eo factam, uel omnes sermones.  Sermones enim tuos aut mendaces habebis, et ideo tuos, aut si ueraces erunt, et si eos a Deo, non a te putabis habere; ueraces erunt, sed tu mendax. Aliter: Timebunt autem quandoque qui modo superbiunt, qui modo alti sunt. Ego uero interim timere precligo, ut non desperare tibi cogar. Et in illa spe non ero otiosus, sed faciam officium sperantis, quia in Deo scilicet existens, laudabo sermones meos, id est laudabiles faciam, tum dignitate bone uite, tum ueritate. Ille laudabiles facit sermones qui prius bene operatur, deinde predicat, iuxta illud: Que cepit iehsu facere et docere . Et ideo non dico tantum, sperabo sed speraui semper in Deo, et ideo non timebo quid faciat mihi caro, id est carnalis, cito transiens, cito interiturus.  Qui antea dixerat: Miserere mei, Deus, quoniam conculcauit me homo, quomodo nunc dicit, non timebo quid faciat mihi caro? Ibi respexit ad culturam, hic autem prospicit ad uinum quod inde manat. Et ideo: Non timebo quid faciat mihi caro, quia caro nichil potest nisi in carnem. Et quid facit caro? Tota die, id est, assidue uerba mea exsecrabantur. Hic apparet quod unus loquitur. uerba mea in te laudabilia blasphemant: que dico mea, ita tamen, ut a te data. Augustinus: »Roga, et non eris uacuus; confitere tuum, et non eris ingratus.« Aduersum me omnes cogitationes eorum; quasi dicat: non solum uoces sunt aduersum me, sed etiam omnes cogitationes. Sed quia aduersum eum possent esse, et tamen in bonum, ideo dicit, in malum. Ostendit quomodo omnes  eorum cogitationes in malum, quoniam inhabitabunt. Aliqui illorum inhabitare se mecum simulabunt, in Ecclesia suscipiendo baptisma, suscipiendo nomen Christianum, uelut Iudas qui falsus frater erat, qui in numero discipulorum erat, et abscondent, id est in corde dolos tegent, insidias parabunt tanquam falsi fratres qui introierunt explorare libertatem nostram: ostendit quomodo abscondent: ipsi calcaneum meum obseruabunt, id est, lapsum in lingua uel opere, ut habeant quod accusent, ita obseruabunt: Sicut sustinuerunt animam meam, id est, quemadmodum illi quibus anima, id est uita mea grauis fuit et molesta ad uidendum. Qui enim amat tenebras, odit lucem . Cassiodorus: »Reuera  in malum, quia malum intestinum, uulnus insanabile, quia quando plus tegitur tanto amplius incurabili putredine sauciatur.« uel, secundum aliam translationem, Sustinuit anima mea, et est sensus: Sustinuit illos anima mea etiam falsos fratres, ita mihi dicens: Suffer illos, ora pro illis. Pro nichilo saluos facies illos, id est sine labore uel gratis, et in hoc docet tales esse tolerandos: undecim enim discipulos elegit Deus ad probationem, ut illos imitando ad perfectionem ducamur, undecim ad tentationem que fidelibus utilis est, pro nichilo, id est, sine precedentibus meritis suis saluos faciet, ut latronem qui de latrocinio ad iudicium, de iudicio ad crucem, de cruce in paradisum iuit. Aliter: Sicut sustinuerunt animam meam. Sed et ego orabam pro illis, hoc  sciens quia pro nichilo, id est, facile saluos facies illos, uel, illis grauis erat uita mea, et hoc sine eorum damno, quia, o Deus, tu saluos facies illos, id, est resuscitabis a morte, sed pro nichilo, id est pro nulla eorum utilitate. Omnes quidem resurgemus, sed non omnes immutabimur . Et reuera pro nulla eorum utilitate, quia in ira quam meruerunt confringes eos duplici contritione. uel in bonum. Hoc modo saluos facies: In ira populos confringes, euacuando nequitiam, donando gratiam, quia erunt in ira territi, tribulationibus uexati, fide firmati, gratia saluati. Hoc modo confringes, hoc modo saluabis: quia ego nuntiaui illis uitam meam, quam feda, quam praua olim fuit: nunc uero quam pulchra, quam sancta per gratiam tuam, et hoc tibi attribuens non  mihi, ut sim illis in exemplum resipiscendi, iuxta Apostolum, qui prius fui persecutor, blasphemus: nunc autem misericordiam consecutus sum, ut in me ostenderet diuitias misericordie sue . Non ideo annuntiamus uitam nostram Deo, ut ipse cognoscat, sed humilitatem nostram attendens ignoscat. Ego nuntiaui illis uitam meam, quam uitam prius tibi nuntiaui. Et tu posuisti lacrymas meas, id est lacrymosas preces in conspectu tuo, id est exaudisti eas. Sicut et in promissione tua: tu enim promisisti, In quacunque die peccator conuersus ingemuerit, saluus erit . Si autem illud in malum accipitur, In ira populos confringes, tunc, Deus uitam meam, sic ad superiora iungitur: Ipsi inhabitabunt et abscondent. Ego tamen annuntiaui uitam meam, id  est, proposui me illis exemplum bone uite. Si autem in persona capitis legimus dictum, Deus uitam meam, sicut et cetera hucusque, etsi quedam pro membris, eodem modo dicemus: Illi inhabitabunt et abscondent. Ego autem, o Deus, uitam meam illis nuntiaui, id est, proposui illis ad imitandum tibi, id est, ad honorem tuum. Et tu posuisti lacrymas meas, id est, lacrymosas preces factas pro meis, in conspectu tuo, sicut et in promissione tua. Tu enim dixisti, in semine tuo benedicentur omnes gentes . Tunc, id est, narrata illis uita mea, conuertentur inimici mei retrorsum, ut imitentur qui prius procedere uolebant. Et ecce in illa conuersione cognoui quoniam Deus meus es tu, omnium Deus per naturam, meus  per gratiam, fecisti te possessorem meum, fecisti me possessionem tuam: et non solum nunc, sed in quacunque die inuocauero te. Et quia fecisti me possessionem tuam, in Deo laudabo uerbum: non ero illis similis, qui Filium Dei regem habere nolunt, laudabo, id est, fide et opere ostendam laudabilem Filium, in Deo, id est, in maiestate Dei Patris. In Domino laudabo sermonem meum, qui si est uerax ex illo est, in Deo speraui, et ideo non timebo quid faciat mihi homo. Nihil enim potest homo nisi quod homo in corpus potest, in animam uero nichil ille qui tantum est homo; potius illum timebo qui potest et animam et corpus mittere in gehennam . Et in his omnibus persoluam uota, non ero ingratus. Sed illa uota tua sunt: quia omne datum optimum, et omne  donum perfectum desursum est . Et illa uota, illa sacrificia non extra me accipiam, sed ubi nullus hostis auferre potest; In me sunt, Deus, uota tua, que tibi reddam, scilicet laudationes. Si uolumus Deo sacrificare, non extra petamus quod offerre uolumus. In nobis est laudis incensum, fidei sacrificium: quidquid offerimus, accendatur caritate. Quoniam eripuisti animam meam de morte. Hec est illa uita quam annuntiauit illi. Mortuus eram, per te uiuo. In me sunt uota laudis que tibi reddam. Amo Deum meum, nemo mihi illum aufert. Animam meam eripuisti de morte infidelitatis, uel de morte uitiorum. Et pedes meos, id est omnes affectiones meas de lapsu, uel, pedes, id est opera. Ut placeam coram Domino in lumine uiuentium, ut ambulans coram Deo  placeam ei in lumine, id est in Christo, qui est lumen quod illuminat omnem hominem uenientem in hunc mundum ; uel, in lumine uiuentium, lumen uiuentium fidelium est ut gratis Deum colant, uel, lumen uiuentium prudentia, sicut tenebre insipientium stultitia. Si quis in uoce capitis uult totum psalmum legere, ita dicet: Ita exsecrabunt uerba mea et calcaneum meum omnes, utpote qui sustinentes erant animam meam, id est, quibus uita mea grauis erat ad uidendum. Et quoniam uita mea fuit illis oneri, et propterea mala supradicta mihi intulerunt, pro nichilo saluos facies illos, id est, nullo merito illorum precedente. Sola misericordia saluabit eos, remittendo peccata: uel quemadmodum pro nichilo, id est, immerito grauedini uitam meam habuerunt,  ita pro nichilo, id est, sine merito saluos facies illos, in quo maxima Dei percipitur misericordia; et ita ad hoc perueniens, ut saluos facias, confringes populos, id est, uitia populorum in ira tua, id est, in consideratione ire tue future, hoc scilicet ordine; Deus, uitam meam annuntiaui tibi, posuisti lacrymas meas in conspectu tuo, id est, illi qui mei futuri sunt annuntiabunt tibi uitam suam actam, et tu posuisti lacrymas meas in conspectu tuo, id est, illos pro quibus fudi lacrymas, quemadmodum ad monumentum Lazari lacrymatus est , non pro Lazaro, sed pro significatis morte Lazari. In conspectu tuo, id est, in beneplacito presentie tue. Sicut et in promissione tua, id est, sicut tu promisisti et ego promisi, quod  notatur et per, etc. Tunc, id est, in illa annuntiatione uite sue. Qui erant inimici conuertentur retrorsum, ut fiant sequaces. In quacunque die inuocauero te. Ne dicat aliquis conuersionem istam tantum ad eos pertinere qui in primitiua Ecclesia, statim post resurrectionem sunt conuersi. In quacunque die, siue in primitiua, siue in subsecutiua Ecclesia, inuocabunt te mei. Ecce cuncti statim in experientia percipient, quia Deus illorum es, id est, misericorditer agens cum eis. In Deo laudabo uerbum, in Domino laudabo sermonem. Postquam cognouerint te propitium sibi Deum, laudabilia facient scripta sua que mittent Ecclesiis, uel predicationem in conuentu fidelium, et sermonem suum quem ad aliquem dirigent, uel uerbum, id est, Filium tuum, ut supra.  Potest hic Trinitas notari, in Deo, in Domino, in Deo: cetera ut supra.



PSALMUS LuI. IN FINEM NE DISPERDAS DAuID, IN TITULI INSCRIPTIONE, CUM FUGERET A FACIE SAUL IN SPELUNCAM.

»Miserere mei, Deus, miserere mei, quoniam in te confidit anima mea. Et in umbra alarum tuarum sperabo, donec transeat iniquitas. Clamabo ad Deum altissimum, Deum qui benefecit mihi. Misit de celo, et liberauit me: dedit in opprobrium conculcantes me. Misit Deus misericordiam suam et ueritatem suam, et eripuit animam meam de medio catulorum leonum, dormiui conturbatus. Filii hominum, dentes eorum arma et sagitte, et lingua eorum gladius acutus. Exaltare super celos Deus,  et in omni terra gloria tua. Laqueum parauerunt pedibus meis, et incuruauerunt animam meam. Foderunt ante faciem meam foueam, et inciderunt in eam. Paratum cor meum, Deus, paratum cor meum, cantabo, et psalmum dicam Domino. Exsurge, gloria mea, exsurge, psalterium et cithara, exsurgam diluculo. Confitebor tibi in populis, Domine, et psalmum dicam tibi in gentibus. Quoniam magnificata est usque ad celos misericordia tua, et usque ad nubes ueritas tua. Exaltare super celos, Deus, et super omnem terram gloria tua.«



ENARRATIO.

Caput nostrum Christus, sicut passus est ut suos doceret in hac uita pati, et resurrexit ut spem resurgendi daret, ita et orauit ut eos orare doceret,  quemadmodum in hoc psalmo in quo mensuram caritatis insinuat. Concordat enim uerbis Euangelii quibus dicitur: Maiorem hac dilectionem nemo habet, ut animam suam quis ponat pro amicis suis , quoniam, si deficis sub precepto, confirmat te suo exemplo. Si autem exemplum tibi difficile uidetur, incipe, et iuuabit te qui dedit et auxilium. Titulus hic est. Hec uerba referuntur in finem, id est, in illum ad quem omnes iusti tendunt, quo adepto, nichil ultra desideratur, id est, in Christum; instituta ad hoc ut quisque fidelis ne corrumpas inscriptionem tituli Dauid, subtrahendo te dominio illius, et denegando illi regnum in te, quod tamen habet, uelis, nolis, quemadmodum Iudei qui dixerunt: Nolumus  hunc regnare super nos ; et, regem non habemus nisi Cesarem , cum scriptus esset ille titulus tribus linguis quasi tribus testibus confirmatus, dixerunt ad Pilatum. Noli scribere rex Iudeorum, sed quia ipse dixit, rex sum Iudeorum: quibus ille respondit: Quod scripsi, scripsi . Quasi diceret: Ut quid mihi suggeritis falsitatem? non corrumpo ueritatem, quia a seculis sic est dispositum non potest mutari. Reuera rex est: si homines eum nolunt regem, angeli tamen habent. Inscriptionem dico factam tunc cum fugeret Dauid spiritualiter in speluncam. Dauid fugiens Saul, latuit in spelunca, humilis, mansuetus et pius, fugiens superbum, immansuetum et impium: in qua etiam spelunca partem chlamydis eius abscidit, in testimonium quod  eum occidere potuisset . Ita et Christus, quem superbia Iudeorum persequebatur et impietas iustum, humilem et pium, latuit a cognitione Iudeorum in humana natura quasi in spelunca. uoluit uideri, ut non cognosceretur, non cognosci, ut contemneretur; occulte inter homines ambulauit, faciens diuina, patiens humana, donec in ligno suspenderetur, uel, cum latuit in sepulcro. Ibi enim qui eum persecutus? quia nulla historia legitur de titulo Dauid qui hic est appositus, hoc trahit nos ad mysterium.

Miserere mei, Deus, miserere mei. Augustinus: Qui cum Patre miseretur tui in te clamat, miserere mei. uox Christi capitis. Miserere mei, Christi latentis in spelunca, resuscitando et educendo in notitiam  gentium, miserere meorum in me, Deus, scilicet qui potes. Et debes, quoniam in te confidit anima mea, et meorum, quod per con notatur. Confidit, dico, et semper confidam. Et in umbra alarum tuarum sperabo, id est sub protectione duorum Testamentorum, uel in gemina caritate, uel, sub protectione misericordiarum tuarum protege me a frigore abundantis iniquitatis, et est metaphora ab auibus. Donec transeat iniquitas, id est tota hac presenti uita, quia, sicut decedentibus iustis semper succedunt alii, ita in hac uita decedentibus iniquis succedunt alii. Et merito sperabo, quia clamabo in me et in meis ut clamandum est, quia feruor caritatis clamor est cordis: hac semper estuabit cor meum. Ad Deum altissimum, qui non exaudit nisi clamantem.  Quia altissimus est, non dissolutis manibus, non genibus debilibus intendendum est mecum. Altissimus est et proximus: Deus de longe, Deus de prope. Exhibitio preteritorum spem prebet futurorum: longe a peccatoribus salus . Iuxta est Dominus his qui tribulato sunt corde , Et hoc magna spe, quia clamabo ad Deum qui iam bene fecit mihi. Si enim cum inimici essemus . bene fecit, multo magis nunc. Misit de celo et liberauit me. Hic Christus loquitur in humana natura, Deus Pater misit de celo, id est de sede maiestatis sue, non angelum, non archangelum, non quamlibet subiectam creaturam, quasi misericordiam indigenti, sed Filium misit, misit seruientem  omni petenti. Misit itaque uerbum suum, de quo dictum est: In principio erat uerbum, et uerbum erat apud Deum . Et liberauit me de mortalitate et passibilitate, de conculcatione Iudeorum, et in mea liberatione liberauit et meos in spe. Dedit autem in opprobrium conculcantes me, Iudeos scilicet conculcantes sanguinem iusti et contemptui habentes, magnum opprobrium, quia regnum et sacerdotium in quo maxime gloriabantur amiserunt, de ciuitate illa maxima in qua Dominum occiderunt eiecti sunt; et, in eadem paschali solemnitate captiuati, diuersi per mundum capsarii Christianorum facti sunt, quia seruant libros legis et prophetarum quibus gentiles conuincantur et fideles edificentur, similes facti sunt ceco habenti speculum et  se ipsum in eo non uidenti, sed prebenti aliis ad uidendum: et tandem dabit in eternum opprobrium similes cum illis qui conculcant Christum in membris suis. Quod autem misit, subiungit: Misit Deus misericordiam suam, id est, uerbum suum infirmitati humane compatientem. Et ueritatem suam, et per illum misit ueram cognitionem sui qua in celestibus, ut et homines eum agnoscerent. Et eripuit animam meam, id est, uitam meam et meorum in me: de medio catulorum leonum, id est, de communi sententia, leonum, id est, principum Iudeorum et catulorum leonum, id est, Iudaice plebis que, consentiendo crudelitati principum, facta est quasi catulus leonum. Et opus fuit ut eriperet, quia dormiui, id est, animam posui. Sed quia dormire  ambiguum est, quod de dormitione mortis hoc uelit intelligi hoc modo determinat, conturbatus. Descriptio mortis: Dormiui conturbatus. Qui te conturbauerunt? filii hominum, id est, filii patriarcharum et prophetarum secundum carnem; non secundum imitationem. Quibus armis? Noli attendere cessantes manus, sed attende armatum os: quia dentes eorum arma. Reus est mortis . Dentes, id est mordacia uerba. Et sagitte, id est occulta consilia. Occidamus eum, ne forte mundus post eum abeat . Et lingua eorum, id est mortis sententia, gladius acutus. Crucifige, crucifige . Sed que cura quid illi in me machinentur? Exaltare super celos, Deus. Exalta me hominem super angelos et archangelos, uel super patriarchas  et prophetas, ut per me Filium tuum exaltatum exalteris tu, Deus altus et gloriosus. Et gloria tua, gloria resurrectionis, unde tu eris gloriosus, exaltetur super omnem terram. Iudei noluerunt tibi gloriam dare in Iudea: sed tu, gloriam tuam manifesta per totum mundum, etsi non super paleas, tamen super grana. Istud fuit exsultanter interpositum, nunc redit ad illud. Filii hominum, dentes eorum arma et sagitte: laqueum parauerunt pedibus meis, id est, impedimenta affectioni et intentioni mee parauerunt, que fuit ut resurgerem, et mundus post me abiret; illi autem occiderunt, in sepulcro posuerunt, munierunt sepulcrum cum custodibus: uel, secundum Cassiodorum,  »pedibus meis, id est, crepationi et promissioni mee, quia per hos pedes per mundum gradior in notitiam hominum. Increpatio de preteritis uel presentibus, promissio de futuris.« uel, pedibus meis, id est, apostolis. Et incuruauerunt animam, id est, humiliauerunt quantum ad illorum opinionem, uel, morte presserunt et de celo deponere uoluerunt. Foderunt ante faciem meam foueam, ne ego proficerem; mortem mihi occulte et quasi ignoranti parauerunt. Sed ante faciem meam, id est, me sciente, me non ignorante eorum consilia. Et ipsi inciderunt in eam, non ego, quia mors mea fuit eorum excecatio: uel, inciderunt in mortem eternam. Confirmat nos his uerbis, quasi dicens: Quid mihi facere potuerunt qui me persecuti  sunt? Se ipsos potius damnauerunt, ita et uobis nichil possunt facere. Quasi dicat, ipsi mihi parant foueam, quasi ignoranti et quasi inuito: sed, paratum cor meum, Deus, ad mortis experientiam uoluntarie obediens sum; paratum etiam cor meum, id est, meorum ad offerendum tibi sacrificium, et ideo cantabo corde, et psalmum dicam opere Domino, id est, honorem Domini: uel, ideo paratum cor meum, quia hoc modo, ero tibi canticum, id est delectatio. Et, ut ego cantem, exsurge, gloria mea. O corpus meum, nunc ignominia mea, factum gloria mea per immortalitatem et impassibilitatem, exsurge de sepulcro. Tu, dico, psalterium et cithara, faciens diuina, patiens humana: faciens diuina, psalterium; patiens humana, cithara.  In uno instrumento duo organa. Et quia hoc exsultanter dictum est, non dubitatiue, ideo subiungit: Exsurgam, et hoc, diluculo. Exsurgam, dico, et ad magnam utilitatem, quia confitebor tibi in populis, Domine, id est, in Iudeis faciam tibi fieri confessionem laudis, et non solum in Iudeis, sed etiam psalmum dicam tibi in gentibus, id est, in gentili populo, id est, bene operando faciam te laudari in gentibus. Merito te laudabunt Iudaicus populus et gentilis, quoniam magnificata est usque ad celos misericordia tua, et usque ad nubes ueritas tua. uidetur ordo preposterus, quia ueritas in celis, id est, in angelis qua prepollent ubi pure et simpliciter paretur uoluntati diuine: ad nubes uero, id est, predicatores constituendos, opus fuit misericordia.  Potest tamen et in ordine sic legi: Domine, in celo misericordia tua, quia homines miseros tu miseraris, et prebendo illis misericordiam, commutatione resurrectionis angelis associas, qui celi dicuntur propter eminentiam uirtutum, et sic in celo misericordia. Et ueritas tua, id est, uera cognitio qua angeli prepollent, descendit usque ad nubes, id est, usque ad homines tectos nube carnis, quia dedisti illam ueram cognitionem et hominibus. uel, misericordia tua, id est, misericors tuus magnificatus est usque ad celos constituendos. Et ueritas tua, in qua implete sunt omnes promissiones, est ualens usque ad nubes constituendas, ut non solum faciat celos, id est, uirtutibus sublimes, sed etiam  nubes, id est, predicatores pluentes doctrinis, tonantes minis, coruscantes miraculis. Quod ut fiat, exaltare super celos, Deus, et super omnem terram, gloria tua. Exaltare, non quod Deus in se exaltari possit, sed exaltare apud notitiam hominum, assumptum hominem exaltando, ut, te exaltato, exaltetur super omnem terram gloria tua.



PSALMUS LuII. IN FINEM NE DISPERDAS DAuID IN TITULI INSCRIPTIONE.

»Si uere utique iustitiam loquimini, recte iudicate, filii hominum. Etenim in corde iniquitates operamini in terra, iniustitias manus uestre concinnant. Alienati sunt peccatores a uulua, errauerunt ab utero, locuti sunt falsa. Furor illis secundum similitudinem  serpentis, sicut aspidis surde et obturantis aures suas. Que non exaudiet uocem incantantium, et uenefici incantantis sapientem. Deus conteret dentes eorum in ore ipsorum, molas leonum confringet Dominus. Ad nichilum deuenient tanquam aqua decurrens, intendit arcum suum donec infirmentur. Sicut cera que fluit, auferentur: super cecidit ignis, et non uiderunt solem. Priusquam intelligerent spine uestre rhamnum; sicut uiuentes, sic in ira absorbet eos. Letabitur iustus cum uiderit uindictam, manus suas lauabit in sanguine peccatoris. Et dicet homo: si utique est fructus iusto, utique est Deus iudicans eos in terra.«



ENARRATIO.

Hec uerba huius psalmi referuntur in finem, id est,  in Christum, ad quem finem omnes iusti tendunt, ad hoc proposita, ut tu, populus Iudaicus, non disperdas Dauid, id est, Christum in inscriptione tituli, id est, in mutatione regni sibi ascripti et acquisiti sanguine suo. Precipue Iudei ad hoc monentur, deinde totum humanum genus, ut redempti per Christum non alium sibi regem constituant. Preuidit Propheta Christum apud Iudeos nasciturum in carne ad reparationem generis humani, et futurum ut Iudei, etsi ex multis preconiis eum intelligentes nasciturum, tamen in eum non credentes, ueritatem de eo in ore dicerent, sed malitiam in corde gestarent: Horum duritiam increpat sermo diuinus, et omnium tam Iudeorum quam gentium qui hoc modo Dauid, id est, Christum disperdere, id est, a se remouere conantur,  loquentes ueritatem in solis labiis. Dictum est de Iudeis: Populus hic labiis me honorat, cor autem eius longe est a me . Monet ergo Propheta ut sint uerba in uita et labia in factis.

Si uere utique iustitiam homines loqui uolunt, si Christum regem a se repellere nolunt, nemo est qui, inquisitus de ueritate, non respondeat id quod uerum est, id est, quod facile est, quia manus Psalmatoris in cordibus hominum naturaliter legem uite inscripsit: Quod tibi non uis, alii ne feceris . Hic omnis iustitia et omnis lex continetur, non solum quod uitandum, sed quod sit sequendum. Hoc omnes intelligunt, id est, habet omnis homo quod ei displicet furtum, homicidium, adulterium et quod non uult  sibi fieri. Si qui autem putant aliquid deesse, scripsit Deus legem et posuit ante oculos hominum, ut iustitie inexcusabiles essent, ut alterutra alteram confirmet. Unde dictum est: Preuaricatores legis, redite ad cor . Sed quia non sufficit ueritatem scire, nisi etiam facere quis studeat, sic omnes hortatur sermo diuinus, et precipue Iudeos utraque lege eruditos, quasi ita proponens: Scio quia ueritatem de Christo loquimini dicentes: Magister, scimus quia uerax es : Et, Magister bone, quid faciendo uitam eternam possidebo?  Sed si iustitiam, id est, ueritatem loquimini, et illam uere, id est, sine dolo, scilicet ut aliud non sit in ore quam in corde. Utique et si eam loquimini uti decet, recte iudicate, id est, recte discernite quid  sit ueritatem loqui, non est enim speciosa laus in ore peccatoris , sint uerba cordi consona, filii hominum, id est, filii patriarcharum et prophetarum qui in hac ueritate perstiterunt, uel filii hominum, id est, mortales. Quasi dicat: Ideo uos ista moneo, quia in corde aliter agendum quam ratio monstrat, et disponitis et actu expletis. Etenim in corde iniquitates operamini. Quasi dicat: non solum cogitatis mala in corde, sed etiam in corde operamini ea. Augustinus: »Quidquid cogitatur et in actum non ducitur, non ideo quod quis non uult, sed quia non potest, pro facto, Deus reputat.« Si quis uiderit mulierem ad concupiscendum eam iam mechatus est eam in corde suo . Quasi dicat: In corde peccatis et delectatione et consensu, que iam est secunda  mors. Et hoc facitis in terra, que ad hoc uobis data est, ut equitatem seruetis, uel, in terra, id est, in terrenis affectionibus, in ira, odio, inuidia, uel terrenis dediti, et non sufficit uobis mala operari in corde, sed prebetis membra uestra arma iniquitatis. Iniustitias manus uestra concinnant, id est, mala opera continuant. Non enim resipiscitis a peccatis. Hec est concinnatio peccati. Fecit quis adulterium? timens propalari, interfecit huius rei suspectum. Forte huius cedis quis conscius fuit? illum quoque perimere cogitauit, et non cogitauit ut se redimeret a laqueis inimici. Unde Isaias: ue illis qui trahunt iniquitates suas ut restim longam . Quasi dicat: Et unde illis miseris tanta excecatio? Alienati sunt peccatores a uulua. Peccatores, id est, legis Dei transgressores,  non solum scripte et naturalis, alienati sunt a uulua, id est, reprobati sunt a Deo in ipsa conceptione secundum prescientiam Dei iuxta illud: Iacob dilexi, Esau autem odio habui . Errauerunt ab utero, id est, postquam nati sunt, semper in errore et perfidia perseuerauerunt; locuti sunt falsa, id est, ipsam perfidiam ore manifestauerunt, si de Iudeis, Non est hic homo a Deo qui Sabbatum non custodit. Et, demonium habes . uel, alienati sunt a uulua catholice matris, id est, in ipsis initiamentis Ecclesie, in quibus quasi in ea ad uitam concipi debuerunt, alienati sunt, non recte illa sacramenta suscipientes Iudei legalia instituta, heredici ecclesiastica sacramenta. Et ab utero, id est, a  parturitione illius matris errauerunt. Si Iudei, ab Ecclesie utero in quo debuerunt informari et instrui: uel heretici, antequam in utero illius matris formati et eruditi essent, exeuntes ab ea, et predicare presumentes quod non didicerunt, abortiuum fecerunt. Quam parturitionem Ecclesie si patienter feras, formaris, si impatienter, excuteris dolore quidem matris, sed malo tuo. Furor illis secundum similitudinem serpentis. Quasi dicat: Et hic talis furor ideo est, quia predicatores ueritatis audire nolunt, quomodo legitur de Stephano quod clauserunt aures et ierunt in lapides. Furor illis secundum similitudinem serpentis, cuius serpentis naturam subiungit: Sicut aspidis surde non naturaliter, sed obturantis aures suas. Componitur obturo, ex ob et ture. Sacerdotes iacentes  in templo, et soliti audire diuinas uoces, ture implebant aures famulorum, ut non audirent: Non omne, quod ad similitudinem ducitur, re ipsa probatur. Non ideo incantator hic ducitur ad similitudinem, ut hortetur fieri incantatos. Aspis enim ab incantatore de tenebrosa cauerna in lucem euocatur, recusans audire uoces quibus se cogi sentit, allidit unam aurem terre, et de cauda obturat alteram. Et predicator tenebrosis mentibus incantat, ut eas in lucem ueritatis educat. Si presens uita te delectat, aurem terre affixisti. Si tuis preteritis delectaris, quo iam tergum ponere oportet, ut ea que nobis promittuntur indamus, aurem de cauda obturasti. Sapienter Stephanus incantabat, quia Iudei non poterant resistere sapientie et Spiritui qui loquebatur.  Sed ut aspides surdi erant Iudei, quia obturauerunt aures suas, et impetum fecerunt unanimiter in eum . Quamuis obturent aures, quanquam ueritatem in dolo loquantur, tamen Deus conteret dentes eorum in ore ipsorum, id est, maledica uerba, quibus lacerare nituntur caput et membra, destruet propriis sermonibus et propriis uerbis eorum: ut cum dixerunt: In qua potestate hec facis? et Dominus: Et uos respondete mihi, Ioannis baptisma de celo est, an ex hominibus  Si dicerent, ex hominibus, timebant lapidari, quia Ioannes summus propheta habebatur. Si de celo, posset eis dici: Quare ergo mihi non creditis quem Ioannes predicat? et ita confusi abierunt. Et illud: Hec mulier modo deprehensa est in adulterio, et lex iubet huiusmodi  lapidare . Si diceret Dominus debere lapidari, minueret tantam famam pietatis: si negaret lapidandam, iudicaretur legis preuaricator. Inclinauit autem se iehsu, et scripsit in terra: Si quis sine peccato uestrum, primus mittat in eam lapidem. Quasi diceret: Lex data est et seruanda, sed uidete si uos ipsi eam custodiatis. Turpe est doctori, cum culpa redarguit ipsum. Et illud: Si licet censum dari Cesari, an non? Si diceret debere dari, arguerent eum quod tributarios eos uellet facere: si negaret, dicerent eum uelle ut iram Romanorum principum incurrerent. Sed ait Dominus: Afferte mihi numisma census: quo allato, quesiuit: Cuius est imago hec, et superscriptio? Dicunt:  Cesaris. Reddite ergo que sunt Cesaris Cesari, et que sunt Dei Deo : id est, nummus Cesaris reddatur Cesari, nummus Dei, qui in uobis est, reddatur Deo: et sic propriis eorum sermonibus conuicti sunt. Et molas leonum, id est, uiolentas et apertas damnationes, ut, Crucifige, crucifige . Confringet Dominus quando resurrexit, et mors illi ultra non dominata est. Et, Domino confringente, ad nichilum deuenient tanquam aqua decurrens, comparabiles sunt hiemalibus aquis que ad tempus tument, mox defuture. Ideo cessabunt, quia Deus intendit arcum suum, id est, comminationes per bellatores suos, illud facit, minas facit, et nondum ferit. Ad hoc autem minatur, ut infirmos se sentiant quibus minatur, iuxta illud: Domine, quid me uis  facere ? Et hoc est quod dicit, donec infirmentur. Quod si se erigant, si infirmari noluerint, ne time, quia hec est eorum presens damnatio. Sicut cera enim que fluit, auferentur ab essentia sua, que est adherere Deo. Quomodo auferentur, et a quo igne? Supercecidit ignis superbie, concupiscentie et ire, et non uiderunt solem. Magna ira Dei, quod impii traduntur desideriis suis prauis, ut non ualeant resistere concupiscentiis. Hic est ille ignis a quo absumuntur penitus, et deficiunt ab essentia sua, deuastantibus eos concupiscentiis suis. Inde dicuntur fluxi et soluti: unde? nisi ab igne concupiscentie, etsi hanc penam esse pauci attendant. Quid autem ait, Propterea tradidit illos Deus in concupiscentiis . Quod aperte pro pena  posuit, ut est: Si quis enim fecerit furtum, lumen oculorum amisit. Age ergo, si amitteret lumen corporis, planum omnes haberent non parcere Deum illi; et, cui pereat lumen cordis, illi parcit? Supercecidit ignis, id est, magno pondere eos pressit. uel, supercecidit ignis, a potentia et a uindicta Dei uenit ille, animum consumens et obtenebrans. Et illo igne deuastati et excecati non uiderunt solem iustitie, Dominum Christum non cognouerunt, a quo illuminari debuerunt. Unde dicitur: Surge, qui dormis, et exsurge a mortuis, et illuminabit te Christus . Unde dicturi sunt in iudicio: Sol non ortus est nobis, et iustitie lumen non luxit nobis . Ignis ille est incentiua uitiorum. Et ille ignis absorbet eos sicut uiuentes, sicut in ira. Quasi  dicat: non solum post mortem sensuri sunt iram Dei, sed et nunc ire est Dei quod adhuc uiuentes ignis eos concupiscentie absumit. Propterea autem sicut uiuentes, quia non est hec uera uita, uel, quia uiuere uidentur, cum uere mortui sint. Non enim in anima eorum per quem uiuit anima, id est Deus, sicut in ira, quia post mortem prefixa et uera ira, uel quia scriptum est: Tu autem, Domine uirtutum cum tranquillitate iudicas . Non enim Deus irascitur, sed uidetur iratus quibus infert. Et quia hoc de temporali eorum pena dictum uult intelligi, ideo increpatiue conuertens se ad eos, dicit: Priusquam intelligerent spine uestre rhamnum. Quasi dicat: Talibus penis iam traditi estis uos impii antequam  manifestis tormentis appareat quorsum uestra uoluptas temporalis uergat. Rhamnus genus spinarum dicitur esse quod primo quasi herba est, post in spinas surgit, id est, antequam ista uoluptas, que spinosa est, id est, plena multis sollicitudinibus, euadat in penam, supercadit ignis concupiscentiarum qui prohibet eos uidere solem iustitie. Et merito, quia nolunt medicinam compunctionis, cadit super eos ignis penalis. Quantus ignis super quem cadit solem iustitie non uidet, quia datus in concupiscentias a Deo recedit: Letabitur iustus cum uiderit uindictam. Quasi dicat: et hoc non uidebit, id est, non intelliget scilicet penam esse impunitatem scelerum, non misericordiam. Et ille letabitur cum uiderit hanc esse uindictam Dei, cum mali traduntur in desideria  cordis sui. Non letabitur de uindicta, sed quia manus suas lauabit in sanguine peccatoris, id est, opera sua mundabit in perditione peccatoris, non gaudebit de impunitate scelerum ut ille. Sed per compunctionem et penitentiam emundabit opera sua a peccatis. Lapsus enim precedentis corrigit sequentem. Unde Salomon: Stulto pereunte, sapiens astutior fit . Si iustus est, quid habet quod lauetur? Sed iustus ex fide: fidelis enim iam incipit uocari iustus. Hic cum uidet uindictam que fit impiis in hac uita pensat eam, et in alterius proficit pena. Et lauando manus, dicet homo, id est, ratione utens: Si utique est fructus iusto in terra, id est, in hac uita, sicuti est: iustus enim non solum in futura uita habet iustitie premium, sed etiam in presenti, quia gaudet  in spe. uel hunc fructum habet quod non permittitur gaudere de impunitate peccati, uel hunc, ut qui iustus est iustificetur adhuc : sicut impius hunc fructum habet sue iniustitie et in hac uita, ut cum in sordibus sit sordescat adhuc . Quasi dicat: Si hic fructus est iusto in hac uita, ut iustificetur adhuc, ergo necessarium est ut qui in sordibus est sordescat adhuc.



PSALMUS LuIII. IN FINEM NE DISPERDAS DAuID, IN TITULI INSCRIPTIONE QUANDO MISIT SAUL ET CUSTODIuIT DOMUM EIUS, UT INTERFICERET EUM.

»Eripe me de inimicis meis, Deus meus, et ab insurgentibus in me libera me. Eripe me de operantibus iniquitatem, et de uiris sanguinum salua  me. Quia ecce ceperunt animam meam, irruerunt in me fortes. Neque iniquitas mea, neque peccatum meum, Domine: sine iniquitate cucurri et direxi. Exsurge in occursum meum, et uide, et tu, Domine Deus uirtutum, Deus Isrel, intende ad uisitandas omnes gentes, non miserearis omnibus qui operantur iniquitatem. Conuertentur ad uesperam, et famem patientur ut canes, et circuibunt ciuitatem. Ecce loquentur in ore suo, et gladius in labiis eorum: quoniam quis audiuit? Et tu, Domine, deridebis eos, ad nichilum deduces omnes gentes. Fortitudinem meam ad te custodiam, quia, Deus, susceptor meus es: Deus meus, misericordia eius preueniet me. Deus ostendit mihi super  inimicos meos, ne occidas eos, nequando obliuiscantur populi mei. Disperge illos in uirtute tua, et depone eos, protector meus, Domine. Delictum oris eorum, sermonem labiorum ipsorum, et comprehendantur in superbia sua. Et de exsecratione et mendacio annuntiabuntur in consummatione, in ira consummationis, et non erunt. Et scient quia Deus dominabitur Iacob et finium terre. Conuertentur ad uesperam, et famem patientur ut canes, et circuibunt ciuitatem. Ipsi dispergentur ad manducandum: si uero non fuerint saturati, et murmurabunt. Ego autem cantabo fortitudinem tuam, et exaltabo mane misericordiam tuam. Quia factus es susceptor meus et refugium meum in die tribulationis mee. Adiutor meus, tibi psallam,  quia, Deus, susceptor meus es, Deus meus misericordia mea.«



ENARRATIO.

Dominus noster iehsu Christus, caput nostrum, orat in hoc psalmo, et orando docet nos orare. Docet etiam nos de peccatis non desperare, imo pro his sollicitos esse, cum Iudei, tanta phrenesi arrepti, ut medicum et saluatorem suum occiderent, penitentiam agentes, multi saluandi sunt; et gentes penitus Deum oblite, manufacta adorantes, non penitus sunt reiecte. Quomodo nobis non sit desperandum, ostendit titulus hoc modo: Hec referuntur in finem, ut sepe iam dictum est, ad hoc proposita, ne tu quisque qui saluari cupis, ne disperdas inscriptionem tituli Dauid, id est Christi, denegando ei regnum in te,  non credendo in eum, et praue uiuendo: inscriptione dico, facta quando misit Saul, et cetera. Legitur in historia , quod Saul misit ad domum Dauid, qui comprehenderent noctu et occiderent, sed Michol filia Saul, uxor Dauid, liberauit eum, ponens idolum pro eo, et cooperiens in lecto. Inscriptus est titulus Rex Iudeorum, quod nos ab historia ad mysterium trahit. Non est autem corruptus, quia Christus moriendo Rex est constitutus; quod dicit, quando misit Saul ad custodiendam domum, ad corpus Christi refertur. Mortuus autem Christus in sepultura est positus, ad quam quasi domum Saul, id est regnum Iudeorum, custodes adhibuit ut interficeretur, non quantum ad caput quod iam mortuum erat, sed quantum ad corpus. Hoc enim erat Christum maxime  occidere, gloriam resurrectionis auferre, in quo uocanda erat Ecclesia corpus Christi.

Eripe me de inimicis meis, Deus meus. uox capitis. Deus omnium per naturam, meus per singularem gratiam, qua sum immunis a peccato, uel per singularem obedientiam. Eripe me caput de inimicis meis Iudeis, qui mihi precipue inimicantur, ut cum me morti tradant, non ibi detinear; uel a diabolo et ministris eius libera, non ut tribulentur, sed ut illis non incorporentur. Et ab insurgentibus in me libera me, omnibus tam Iudeis quam gentibus persequentibus membra mea. Et de uiris sanguinum salua me, quasi non solum insurgentibus, sed etiam interficientibus, Iudeis precipue, qui quasi ius hereditarium  posteris suis meum sanguinem reliquerunt , ipsi me caput interfecerunt, illi membra occiderunt. Et opus est ut eripias, quia ecce ceperunt animam meam, id est uitam meam, quantum ad illorum opinionem: quod in hoc apparet, quia irruerunt in me fortes, id est, membra illius qui fortis, id est, de se presumens, dictus est. Unde dictum est, Fortis alligauit fortem , bene, irruerunt et non preualuerunt: quia uenit princeps mundi huius, et in me non habet quidquam ; uel de temporalibus presumentes, uel, quod peius est, suam iustitiam constituentes, de meritis nimium presumentes. Irruerunt in me, id est, me uelut hedum, id est peccatorem, deputantes occiderunt, ideo ab Agno redimi non meruerunt. Illi irruerunt, sed in me nullum  peccatum inuenerunt. Neque iniquitas mea, neque peccatum meum, Domine. Iniquitas in alios, peccatum in me, non sum transgressus legem tuam. Non enim ueni soluere legem, sed implere . Ergo gratis irruerunt. Nam sine iniquitate cucurri, et direxi. Nulla illecebra huius uite detinuit ad currendam uirtutum uiam, et meo exemplo alios direxi: factus est Christus particeps nostre infirmitatis et nostre iniquitatis, ut per hoc quod communicauit nostram infirmitatem, solueret nostram iniquitatem: et hoc est quod dicit, direxi. Sed tu, Domine, exsurge in occursum meum, id est, occurrat auxilium tuum proposito meo. Et uide, id est, da uideri quid curram, quid dirigam, iuxta quod dicitur Abraham: Nunc cognoui quod times Dominum . Fac  illos cognoscere et credere, non esse distortum quod regula inconcusse ueritatis est directum; uel exsurge in occursum meum, id est, da intelligi excellentiam tuam per resurrectionem meam, ut ei intelligatur occurrere, id est, conuenire equalitas mea. Et post resurrectionem intende ad uisitandas omnes gentes, qui uisitasti Iudaicam gentem per me. Intende per predicatores tuos, ut uisites omnes gentes, quasi infirmas et non ualentes se erigere, nisi aliena ope. Tu, dico, intende, qui potes, qui es Deus uirtutum, id est, supernorum ciuium. Idem Deus Isrel, id est, hominum uidentium te. uel Deus uirtutum, gubernando eas ne ruat: factus Deus Isrel, redimendo a peccatis. Et hoc modo uisita omnes gentes, miserere omnibus operantibus equitatem. Hoc est equitas, ut  qui peccatum et uult ut Deus non puniat, ipsemet puniat, ipse iudicet. Si quid boni facit, non sibi, sed Deo attribuat; si quid mali, sibi imputet, et non refundat culpam in auctorem. Quod Deus odit, ipse odiat: quod Deo displicet, et illi displiceat, si ei placere desiderat. Non autem miserearis omnibus qui operantur inquitatem. Hoc da intelligi, quod duobus modis accipitur. Uno, ita: Nulli omnino iniquitati parcit Deus quam admittit homo. Iniquitatem admittis? prorsus impunita non erit, si tu non punis, punit Deus. uis ut Deus non puniat? punias tu. Altero, ita: Est quedam maxima iniquitas, quam qui operatur, Deus illi non miseretur, cum defenduntur peccata non quod dicatur peccatum non esse peccatum:  nemo enim est adeo exsors ab humana natura ut dicat furtum uel homicidium et cetera huiusmodi, non esse crimen; sed bonum faciens, sibi imputat, malum Deo: cum facit quis periurium, furtum, adulterium et talia multa, iudicat malum esse, sed imputat Deo, dicens: Si Deus nollet, non hoc facerem. Aliter: Intende ad uisitandas omnes gentes, et si non paleas, tamen grana. Non autem miserearis omnibus qui operantur iniquitatem, scilicet illam spiritalem, et maxime scilicet qui Dominum uite auctorem interfecerunt. Non solum occiderunt seruos, sed et filium. Et reuera uisitabis omnes gentes, quia conuertentur ad te ab idolis suis, et si ad uesperam, id est sero, scilicet in sexta etate, uel ad uesperam, id est, post ascensionem, et post missionem uerbi  Dei. Et famem patientur, famem uerbi Dei, iuxta illud: Ecce inducam famem super terram, non famem panis neque sitim aque, sed famem audiendi uerbum Dei . Ut canes, id est, similes canibus qui recurrunt ad uomitum, uel ut canes, id est auide, uel cognoscentes et confitentes se peccatores et immundos. uel non solum conuertentur, sed etiam esurient alios sibi incorporare, ipsi existentes ut canes, id est, comparabiles canibus, uel ut canes, id est, uigilantes et latrantes, id est, docentes. Canes summa sagacitate et uelocitate lupos et latrones a presepibus arcent suis latratibus: ita fideles de gentibus, de quibus hic agitur, facti predicatores, ut Ambrosius, Augustinus, Hieronymus et alii multi, et infideles, hereticos, falsos Christianos ab Ecclesia  repellunt. Et circuibunt ciuitatem, id est, Ecclesiam gentium, predicando, muniendo ab occursu hereticorum et falsorum Christianorum. Ut canes, crapulam malam eructabat, qui dicebat: Ieiuno bis in Sabbato ; famem bonam patiebatur, qui dicebat: Deus, propitius esto mihi peccatori . Ecce, subaudis quomodo circuibunt, scilicet predicando. Nam loquentur in ore suo, id est, conuenienti, non erubescentes coram regibus sermones Dei. Et hoc cum magna fiducia, quia gladius in labiis eorum. Gladius bis acutus, id est, uerbum Dei: bis acutus, uel quia utroque Testamento percutit, uel quia prius resecat propria auctoris uitia, deinde aliena. Unde Apostolus: Castigo corpus meum et in seruitutem redigo, ne forte cum aliis predicauerim,  ipse reprobus efficiar , scilicet hic gladius, Non ueni pacem mittere in terram, sed gladium . Quoniam quis audiuit? Hoc enim dicere, hoc stomacari. Domine, quis credidit auditui nostro ? Est niti gladio. uix est cui reueletur brachium Domini, quantum ad desiderium et famem predicantium. Et tu tamen, Domine, deridebis eos, id est, quanquam illis difficile uideatur, tibi tamen facile erit conuersionem facere de omnibus gentibus; et hoc modo ostendens predicatores tuos quasi dignos risu, quia omnes gentes ad nichilum deduces, in eo quod gentiliter uiuunt, omnes, scilicet illos, qui inter gentes sunt grana. uel reuera loquentur in aperto uerbum Dei, et illud erit quasi  gladius in ore eorum, nullius uitia palpans, sed omnia resecans putrida: et ideo cum tanta fiducia agent. Quoniam quis audiuit, subaudis, talia? uirginem parere, mortuum uitam dare. Non sunt hec humana, sed diuina: et ideo cum magna fiducia. Et tu, Domine, deridebis eos. Quasi dicat: Cum gentibus sic facies; et tu quem ipsi contempserunt, deridebis eos, scilicet operantes iniquitatem Iudeos, ostendes in futuro dignos risu. Omnes autem gentes quantum ad grana deduces ad nichilum in eo quod gentes, id est gentiliter uiuentes. Fortitudinem meam ad te custodiam. Quasi dicat: Et illa gentium conuersio fiet per fortitudinem meam et meorum, quia mea fortitudo et meorum accusabit infirmitatem eorum. Quam fortitudinem ego custodiam, si ad te referam,  si nichil de me presumam. Et mei similiter suam perseuerantiam ad te custodient. Fortitudo anime est sapientia et uirtus: sed neque per se sapit, neque per se ualet. Est autem quedam regio certa incommutabilis ueritatis: ad quam accedens, illuminatur; recedens, tenebratur. Merito ad te, quia tu Deus susceptor meus es: Deus omnium per naturam, susceptor meorum per gratiam: Deus omnium creatione, meorum susceptor recreatione, uel susceptor cause meorum contra impugnatores. Et ideo est Deus meus, id est, illum mihi Deum facio, id est illum precipuum habeo. Et in hoc apparet quod meus, quia misericordia eius preueniet me: preueniet iam ut incipiam illi herere. Preueniet, ut perseuerem, qui dedit uelle, dabit et perficere. uel ad  caput, preueniet me, quia immunem a peccato creauit. Preueniet etiam ante clarificationem, ut cognoscat Deus, sicut per uocem Centurionis dixit: uere Filius Dei erat iste . uel ante clarificationem preueniet, quia constantem in passione faciet. Et hoc scilicet quod eius misericordia me preueniet, Deus ostendit mihi super inimicos meos, in his quibus misertus non est, ostendit Deus quantum sit quod misertus est mei. Non enim cognoscuntur bona uirtutum, nisi ex comparatione uitiorum. Corpus enim Christi transgressum inimicos suos ex illa supereminentia Dei quam habet, uidet manifeste quantum acceperit, quantum illi amiserint. Sicut in consideratione plumbi uel ferri ostenditur quanti sit aurum, ita ostendit Deus quantam circa meos habuerit  misericordiam, in illis erga quos exercuit iustitiam suam, ut faceret eos uasa in contumeliam. Et tamen, o Domine, quanquam sint inimici, quanquam meruerint, ne occidas eos interius, iam occisos eos exterius, ne deleas eos de terra. Ne quando obliuiscantur populi mei, id est, ne populi gratia aliquando obliuiscantur illius populi qui fuit meus, semper habeant in exemplo ne superbiant: quia si ego non peperci naturalibus ramis, id est Iudeis, multo minus parcam inserto oleastro , id est, gentili populo si superbiat. Multe sunt cause, pro quibus Iudei non sunt statim de terra deleti. Ad custodiendam domum eius, id est sepulcrum. Nullum poterunt habere refugium, quin conuicti eum resurrexisse  confiteantur. Prophetias et libros ueteris legis aut non haberemus ex toto, uel si haberemus, correcti non essent. Cum B. Hieronymus secundum Hebraicam ueritatem fere omnia scripta septuaginta Interpretum correxisset, et nos etiam adhuc si dubitamus in aliqua littera, ad eos recurrimus. Prophetia etiam non impleretur, que dicit: Reliquie Isrel salue fient . Et ideo ne interim occidas eos, quod inutile esset: quod autem necessarium est, hoc age, disperge illos per mundum in uirtute tua, qui presumentes de sua, tue iustitie subiecti esse noluerunt. Et depone eos a sacerdotio, a regno, a superbia sua. Tu dico, Domine protector meus, ne deficiam sub onere tribulationis, protector contra impugnatores. Noli illos occidere, sed occide delictum oris eorum,  hoc scilicet, Regem non habemus nisi Cesarem . Sermonem labiorum ipsorum. Sanguis eius super nos et super filios nostros . Et comprehendantur, id est conuincantur, in superbia sua. Ostendatur illis a te quanta fuerit eorum superbia, cum talia dicerent, et talia facerent in uite auctorem. Da illum uiuere, quem omnino exstinguere quesierunt, et sic comprehendas. Aduertent enim se frustra et de sola superbia uitam uoluisse occidere, sicque sentiant factum suum irritum cessisse, facinus de superbia remansisse, et per hoc conuertentur. Et de exsecratione et mendacio annuntiabuntur in consummatione, id est, per annuntiationem et predicationem erunt in consummatione, id est, perfectione reparationis sue. Quidam ex ipsis non de  merito suo, sed de exsecratione, id est maledicto, quia quasi maledictum eum crucifixerunt. Maledictus autem omnis qui pendet in ligno , id est homo. Non enim poterat crucifigi ex diuinitate, et de mendacio corruptorum testium reparabuntur ad uitam, qui occiderunt uitam. Et hoc ex diuitiis bonitatis diuine, scilicet in ira consummationis. uel annuntiabuntur in consummatione, ut prius de exsecratione, id est, de eo quod prius exsecrantes erant. Tu discipulus illius sis . Et mendacio, id est, de eo quod prius mendaces, quia corrumpunt custodes, ut dicerent falsum testimonium, quod uenissent discipuli eius, et illis dormientibus furati essent Iesum . De his omnibus annuntiabuntur, id est docebuntur,  ut discant Christi nomen non exsecrari, discant de eo non mentiri, ad hoc, ut sint in consummatione, id est, in numero consummatorum, id est bonorum. In ira, quam illis demonstrauit interius imminere sibi, et qua consumerentur in futuro, nisi consummarentur in presenti. Et hoc in ira consummationis, id est, in demonstratione future ire imminentis que sequitur non conuersos, ire dico, consummantis eos. Et non erunt, scilicet impii et blasphemi, ut antea. Et tunc scient, quia Deus dominabitur Iacob et finium terre. De qua ira Apostolus: Ubi abundauit peccatum, id est, postquam cognouerunt se peccatores et infirmos, et ideo egere medico, qui suum meritum prius constituebant, et hanc cognitionem habuerunt  ex eo, quod sibi imminere iram Dei intellexerunt: superabundauit gratia , id est, remissio peccatorum gratis data. Tunc, inquam, scient, quia Deus cuius potentiam non intellexerunt cum dicerent, Regem non habemus nisi Cesarem , dominabitur Iacob, id est Iudaici populi, et non solum Iacob, sed et finium terre, id est, gentium. Et hoc illis ostendetur, quia conuertentur, subaudis ad fidem Christi, a quo prius erant auersi, licet ad uesperam, id est, tarde post interfectionem Christi. Antea enim debuerunt conuerti cum illis predicaret, uel ad uesperam, id est in finem mundi, cum reliquie salue fient  Et famem patientur ut canes, id est, humiliabunt se, cognoscent se peccatores et egere misericordia Dei ut gentes, quas prius  canes, id est immundos, iudicabant, cum de sua iustitia presumerent, uel patientur famem lucrandi alios, et sibi incorporandi. Meliores tunc canes erunt, quam modo homines, cum legem in qua modo delinquunt, fideliter defensare contendent, et ferocem belluam religiosis latratibus insequentur; uel conuertentur ad uesperam, id est, ad auditionem mortis uespertine. Et circuibunt ciuitatem. Ut canes circuibunt ciuitatem, scilicet uigilantes et latrantes, id est docentes populum Iudeorum. uocatur autem hec ciuitas circumstantie, quia ista una gens circumdata est toto mundo. Predicando ergo per totum mundum, circuibunt illam ciuitatem, ipsi, scilicet qui primi impugnabant nomen Christi, dispergentur per totum mundum ad manducandum, id est, ad lucrandum  alios. Si uero non fuerint saturati, et murmurabunt. Hec est illa fames, id est, si non poterunt tot lucrari quot uolent. Murmurabunt contra Dominum, dicentes? Domine, quis credidit auditui nostro ? Quasi dicant: Nullus. Quasi dicat: Et totum hoc non erit per illos. Ego autem, scilicet caput in membris meis ex utraque pariete coniunctis, cantabo fortitudinem tuam, id est, frequenter et assidue predicabo resurrectionis triumphum, arguendo, obsecrando, increpando. Et exaltabo, id est, exsultando proferam meis misericordiam tuam, qua uocas, qua iustificas, mane, id est, cum iam te uidebunt, remotis tenebris incredulitatis. Ideo tuam misericordiam, quia factus es susceptor meus, in passione dando constantiam, et meorum in me. Et refugium meum,  resuscitando, uel refugium meorum, ad quem confugiant interius, cum tribulantur exterius. In die tribulationis mee capitis et membrorum, uel susceptor meus redditur ad hoc quod dixit, misericordiam meam; refugium meum, ad hoc quod dixit fortitudinem tuam; Adiutor meus, dando perseuerantiam in obedientiam, tibi psallam, id est, ad honorem nominis tui bene operabor. Et merito tibi, quia tu Deus creatione, susceptor meus es, de massa perditorum separans. Deus autem meus, in eo quod es misericordia mea factus creatione secunda. Deus, quia creasti; misericordia, quia bonum recreasti. Potest et sic legi: Intende ad uisitandas omnes gentes; non autem miserearis omnibus qui operantur iniquitatem,  id est, Iudeis singularem iniquitatem operantibus, auctorem uite eorum occidentibus. Et tamen illi, id est Iudei, conuertentur, etsi ad uesperam, id est, tarde, scilicet post ascensionem Domini. Multi enim ad predicationem apostolorum sunt conuersi. Et famem patientur ut canes, id est, cognoscent se peccatores et egere misericordia Dei, ut canes, id est ut gentiles, quos ipsi prius de iustitia et lege presumentes, canes, id est, immundos uocabant. Prius enim isti non crediderunt, ut delictum istorum esset salus gentibus, ut postea salus gentium esset horum saluatio. Et circuibunt ciuitatem, ut prius dictum de gentibus. Et gladius in labiis eorum, id est, uerbum Dei in ore eorum, uerbum dico, gladius subaudis ad interficiendum, iuxta illud, Aliis sumus odor mortis  in mortem . Ideo gladius et non medicina, quoniam quis audiuit? subaudis illos: uix aliquis. Et quia uerbum Dei audire noluerunt, tu, Domine, deridebis eos, tandem ultimo iudicio eos examinans, ostendes eos dignos risu, quod se erexerunt contra te, quia ad nichilum, id est ad perditionem eternam, deduces omnes gentes, id est, in gentilitate permanentes. Ego autem fortitudinem meam ad te custodiam, illi uero ad se, et ideo cadent. Ne tamen occidas eos, scilicet exterius, ne deleas eos de terra. Ne quando populi illi obliuiscantur mei, id est legis mee, non enim omnes digni sunt morte. Potius occide eos interius, hoc modo, duc eos in confusionem. Disperge eos in uirtute tua, occide delictum oris eorum. Cognoscant se deliquisse, et comprehendantur,  id est, conuincantur in superbia sua, cognoscant se superbe egisse contra te et sine ratione. Et non solum comprehendantur in superbia sua, sed de exsecratione et mendacio annuntiabuntur in consummatione, id est, cognoscentes exsecrationem fuisse quod fecerunt et mendacium, annuntiabuntur a doctoribus in consummatione, id est, in perfectione, et hoc in ira consummationis, non consumptionis, ostensa illa ira imminente eis. Et tunc scient quia Deus quem tantum hominem putauerunt, dominabitur Iacob et finium terre, id est, super Iudeos et super gentes. Et reuera finium terre, id est gentium, quia conuertentur ad uesperam, id est, in ultima etate ille gentes. Secundum hanc lectionem et cetera in hunc modum, ut supra.



PSALMUS LIX. IN FINEM PRO HIS QUI COMMUTABUNTUR IN TITULI INSCRIPTIONE IPSI DAuID IN DOCTRINAM, CUM SUCCENDIT MESOPOTAMIAM SYRIAE ET SYRIAM SOBAL, ET CONuERTIT IOAB, ET PERCUSSIT EDOM IN uALLE SALINARUM DUODECIM MILLIA.


»Deus, repulisti nos et destruxisti nos: iratus es, et misertus es nobis. Commouisti terram, et conturbasti eam: sana contritiones eius, quia commota est. Ostendisti populo tuo dura, potasti nos uino compunctionis. Dedisti metuentibus te significationem, ut fugiant a facie arcus. Ut liberentur dilecti tui, saluum fac dextera tua, et exaudi me. Deus locutus est in sancto suo, letabor et partibor Sichimam, et conuallem tabernaculorum metibor.  Meus est Galaad, et meus est Manasses, et Ephraim fortitudo capitis mei. Iuda rex meus, Moab olla spei mee. In Idumeam extendam calceamentum meum, mihi alienigene subditi sunt. Quis deducet me in ciuitatem munitam: quis deducet me usque in Idumeam? Nonne tu, Deus, qui repulisti nos, et non egredieris, Deus, in uirtutibus nostris? Da nobis auxilium de tribulatione, et uana salus hominis. In Deo faciemus uirtutem, et ipse ad nichilum deducet tribulantes nos.«



ENARRATIO.

Legitur in libro Regnorum Dauid omnes istos superasse, quos in titulo legimus; sed non ibi inuenitur eum aliquid succendisse. Hoc ergo additum trahit nos ad mysterium. In finem ergo, hoc est, in Christum,  referenda sunt hec, qui multis modis finis dicuntur, et dicuntur pro his, id est, in persona illorum, qui commutantur, id est, qui de tenebris fiunt lux in tituli inscriptione. Scriptus est titulus super crucem Domini. Hic est rex Iudeorum . Mutantur in huius tituli inscriptione, qui in regnum Christi transeunt a regno diaboli: qui deserunt mundum, et sequuntur Deum. Sequitur: ipsi Dauid in doctrina. Mutantur, non ut sibi uiuant, sed ipsi. In doctrina, hoc est, qui regnum terrenum nec terrena appetunt, ut ipse ait: Regnum meum non est de hoc mundo . Fecit autem Christus hanc mutationem, ignem mittendo in terram, non ignem materialem, sed carnalem. Et percussit ea non materiali gladio, sed uerbo diuino. Succendit illo igne  Syrie Mesopotamiam, id est, illam Mesopotamiam que erat in Syria. Mesopotamia interpretatur eleuata uocatio: Syria, sublimis. Succendit ergo Iudeos uocatos ad fidem, eleuatos per legem, sublimes tamen, id est, de se presumentes, hoc in eis combustum est. Sobal interpretatur uana uetustas. Percussit ergo Syriam Sobal, id est, gentiles morantes in uana uetustate, id est, in diuitiis, in potentia huius seculi, et in doctrina seculari, et in his omnibus sublimes, id est, maiores Iudeis, quia elegit Deus infirma, ut confundat fortia, et que stulta sunt, ut confunderet huius seculi sapientes . Et conuertit Ioab: Ioab, id est, inimicus, conuertit inimicum, id est diabolum retro, quia principem mundi eiecit foras. uel conuertit inimicum, faciendo de iniusto  iustum. uel Ioab interpretatur pater, quia conuersos quosdam patres fecit, id est predicatores. Ideo terrenus imperator percussit uerbi diuini gladio terre adherentes ut adhererent Deo. Et omnes hos percussit in ualle Salinarum. Per uallem humilitas: per salinas, sapor est intelligendus; quia conuersi ad Christum, humiliantur sapienter, id est pro eternis, non fatue, id est pro temporalibus. Non enim pro his patiuntur. Saline sunt fouee iuxta mare, ubi aqua marina colligitur ad sal conficiendum. Et percussit hec gladio diuini uerbi, administrante illum gladium septiformi gratia sancti Spiritus. Cuius septenarii partes sunt tres et quatuor, que ad se inuicem multiplicata, reddunt duodecim. Per quatuor, accipimus quatuor  mundi partes: per tria, fidem sancte Trinitatis, qua totus mundus a quatuor partibus conuocatus est gladio uerbi Dei et administratione septiformis gratie sancti Spiritus. Et percussit hec millia, id est, ad perfectionem et unitatem, quia mille tertia unitas est. Fideles Christi taliter communicati, ut dictum est, referunt gratiarum actiones Deo de sibi collatis beneficiis: et eo maiores, quo maiorem commeruerant deiectionem, a qua sunt liberati, orantes pro commutatione futura, ostendentes etiam qua confidentia illam orare presumant.

Deus, repulisti nos et destruxisti nos. Quasi dicat, creasti nos perfectos, tecum commanere fecisti, sed indignos commanere tecum, quia transgressores, repulisti nos ab interiori paradiso, et ideo ab exteriori,  quia in Adam omnes moriuntur , sed in Christo omnes uiuificabuntur. Et destruxisti nos, subaudis male edificatos, uel nos immortales et impassibiles creatos conditione, culpa preueniente fecisti mortales et passibiles, et hoc faciendo, iratus es uitiis nostris: et misertus es nobis; iratus es, factis nostris, misertus es, facture nostre. Nihil enim odisti eorum que fecisti . Iratus es, uetustatem destruendo. Misertus es innouando, hoc modo misertus es. Commouisti terram, per fossores tuos terrenitatem, id est, carnales delectationes, uocando nos. Et conturbasti eam in conscientia peccati, scilicet commouisti terrenos, uocando ad querendam misericordiam. Conturbasti eos, quia fecisti recognoscere suam malam conscientiam. Sana ergo contritiones eius,  mortalitatem et passibilitatem, uel contritiones conscientie male. Quia commota est, scilicet ad penitentiam, non digna sanari, si non esset mota. Ostendisti populo tuo dura. Quasi dicat: Ideo etiam debes misereri, quia cum tu passus sis pro nobis, reliquisti nobis exemplum, ut sequamur uestigia tua, et hoc est quod sequitur: Ostendisti, in propria persona tua, dura et multum difficilia ad imitandum populo tuo. Ad similitudinem: sicut Dauid historialiter populis suis deuictis duram legem imposuit, et multis laboribus subiugauit; ita et tu tuis, ut amplius non erigant ceruicem suam contra te. Unde Salomon in libro Sapientie: Fili mi, accede ad seruitutem Domini, et sta in iustitia et timore, et prepara animam tuam ad tentationem  Et beatus Petrus: Tempus est ut  exeat, flagellum a domo Dei : Si eius initium a nobis est, quis erit finis in illis qui non recipiunt Euangelium Dei? Si iustus uix saluabitur, iniustus et impius ubi parebunt? uel ostendisti populo tuo dura, que prius uidebantur delectabilia. Primus enim labor est, ut displiceas tibi; secundus, pro eo qui mutatus est, ferre tribulationes. Potasti nos uino compunctionis. Hoc modo ostendisti. Potasti nos uino compunctionis, non peremptionis. Ipsa tribulatio nobis est refectio, quia non est perditio perdens, sed medicina urens. Sicut delectatio in terrenis prius nobis fuit, ita ipsa compunctio est nobis uinum. Reuera potasti nos uino compunctionis in temporali tribulatione, et non peremptionis: quia dedisti metuentibus  te significationem, ut fugiant a facie arcus, id est, per tribulationes temporales significasti tuis fugere a uentura ira, que quo magis differtur, eo grauior ueniet: sicut arcus quanto magis retro contrahitur, tanto magis ante se sagittas emittit. Uris tuos igne temporali, ut non reserues eterno. uel, ut fugiant a facie arcus, id est, a manifestatione illius ire quam arcus tuus, id est, Scriptura sacra minatur illis, qui tribulationes quas meruerunt, patienter tolerare nolunt. Ad hoc fugiant, ut liberentur electi tui tandem ab illa ira, ab ira, id est, extrema damnatione fugiant, facti tui electi. Cognoscunt enim se hic pro paruis tantum affligi ideo ut sibi a maioribus caueant, quibus eterna pena reseruatur. Et quia hoc mihi ostendisti, quia hec dedisti, et si exterius  flagelles, saluum me fac interius a conformatione malorum, dextera tua eousque saluum fac, ut tandem colloces ad dexteram tuam. Et ut saluum facias, exaudi me, subaudis orantem pro perseuerantia; orantem, ut hic succensos et destructos tandem consoletur dextera tua. Et reuera saluum faciet, quia Deus locutus est in sancto suo, id est, in Christo sancto sanctorum, quia nouissime diebus istis locutus est nobis in filio , in quo promisit hanc saluationem, iuxta illud: Et mittam uobis saluatorem qui uos precedat et introducat in terram pro qua iuraui patribus uestris . Ergo quia in illo loco locutus est hanc saluationem qui non fallit, letabor ego Ecclesia, et merito, quia diuidam Sichimam. Sichima humerus interpretatur. Ergo diuidam  portantes onus, ut alios premat pondus preceptorum, alios iugum meum quod leuat, non deprimit. Alios premit iugum diaboli, alios iugum Christi. Illos diuidam, quia hos assumam; illos reiiciam, secundum historiam, Iacob rediens a Luban socero suo, moratus est in Sichimis . Ibi Rachel idola patris, que secum abduxerat, occultauit sub fasce herbe, cum pater persequeretur et ea exquireret a Iacob. Per idola possumus gentes accipere colentes idola, quas gentes diuidet Ecclesia, quia alios assumet, alios in malitia et in errore suo deseret: secundum nominis interpretationem, per Sichimam Iudaicum populum, sub iugo legis positum, ut dictum est. Et conuallem tabernaculorum metibor. Iacob pergens inde, scilicet a Sichima, tabernaculatus  est in quadam ualle, in qua magna pascua erant, et ibi diu moratus est, pascens armenta sua et oues, et recreans se et familiam suam. Per hoc possumus accipere Iudaicum populum, qui erat quasi oues pascue, quos Deus pauit pabulo uerbi sui in lege. Hoc metibor ego Ecclesia, quia alios ad spiritual pabulum assumam, alios in carnali relinquam. Meus est Galaad, quod interpretatur aceruus testimonii, id est, mei sunt martyres, qui interpretantur testes, qui testimonium Dei in se coaceruant, testimonium ueritatis conseruantes usque ad sanguinis effusionem. Meus est Manasses: Manasses et Ephraim, filii Ioseph. Manasses oblitus, id est, omnis ille est meus, qui iam non meminit illius confusionis,  quando ignominia erat esse Christianum, scilicet omnes confessores mei sunt. Et Ephraim fortitudo capitis mei. Ephraim, fructificans. Caput Ecclesie Christus, cuius capitis fortitudo est multiplicatio fidelium. Cecidit Christus in passione, et secuta est fructificatio in resurrectione, quia granum, nisi cadens in terram mortuum fuerit, non multiplicabitur . Iuda rex meus, id est Christus, qui de tribu Iuda, ille est horum omnium caput et rector. Moab olla spei mee. Hucusque uidetur enumerasse suos de Iudaico populo, nunc de gentibus. Moab, id est, sine lege uiuentes, gentiles scilicet. Olla spei mee, id est, olla feruens, populus tribulatione affligens me. Est olla spei mee, id est, feruens ad meam spem: quia tribulatio patientiam  operatur, patientia autem probationem, probatio uero spem . In Moab intelliguntur abutentes naturali lege, scilicet gentilis populus. Moab natus est de filia Loth, mala utente patris concubitu , unde Moabite, contracti de peccato. Prefigurat autem illos qui mala utuntur lege, qui generant Moabitas, id est opera mala, unde tribulatio bonis. In Idumeam extendam calceamentum meum. Hoc modo tribulatio est olla spei, quia extendam calceamentum meum, id est predicatores meos qui me muniunt ut calceamentum: uel fide, que munit Ecclesiam a luto huius seculi et spinis. uel calceamentum Euangelium extendam in Idumeam, id est, innocentiam Idumee, id est, gentilitatis terrenis dedite, quia Idumea terrena interpretatur.  Mihi alienigene, id est allophyli, subditi sunt, qui interpretantur potione cadentes, scilicet ebrii dulci fortuna huius uite. Etiam illi iugum meum recipient: uel Moab olla spei mee: ad similitudinem. Quasi dicat: Etiam perditissimi sunt mihi facti spes saturitatis, ut olla solet esse spes cibi et refectionis: uel Idumea sanguinea. Quasi dicat: Et hec omnia faciam non mea ope: nam quis deducet me, de angustia Iudaici populi, in ciuitatem munitam, id est, ut fiam ciuitas magna, frequentia totius orbis munita: que etiam dicitur ciuitas circumstantie, quia circumdat Iudaicam terram tanquam in medio positam? Quis deducet me usque in Idumeam, id est sanguineam, scilicet gentilitatem fundentem sanguinem corporis et anime? Hec inquisitio  non dubitando fit, sed gratulando. Potest et sic dici: Quis deducet me in Idumeam, ut tam ampla fiam, quod etiam in terrenis regnem, ut etiam illi me uenerentur, qui nolunt a me proficere: quia, ut dictum est, Idumea interpretatur terrena. Nonne tu, Deus, subaudis deduces, qui repulisti nos? subaudis in Adam, et nunc etiam repellere uideris: quia non exibis in uirtutibus nostris, id est, quia aperte non agis nobiscum, ut cum patribus nostris egisti, quando unus persequebatur mille, et duo fugabant decem millia; sed potius pateris nos affligi exterius, ut liberes interius. Et quia non egredieris in uirtutibus nostris, quia foris non liberas, da nobis, interius, subaudis, auxilium, de tribulatione, subaudis  exteriori, id est, fac ut per patientiam nostram et consolationem tuam, ipsa tribulatio fiat nobis ad probationem. Ideo rogo interiorem saluationem et non exteriorem, quia uana est salus hominis, id est, quia exterior nulla est. Et quia uana est salus hominis, in Deo faciemus uirtutem, id est, fortes erimus patiendo, perseuerando hic; et tandem ipse ad nichilum deducet tribulantes nos conuertendo, uel tandem inefficaces reddendo. uel saluum fac non in sinistra tua, id est, in his temporalibus, sed in dextera tua, id est, in beatitudine eterna. Et quia illa rogo que roganda sunt, exaudi me. Quod reuera faciet Deus Pater, quia locutus est hoc, id est promisit se sic petentes exauditurum in sancto suo, id est, in Filio suo. Quodcunque petieritis Patrem in nomine meo,  dabit uobis . Potest et sic dici: Reuera saluum faciet, quia Deus Pater locutus est in Sancto, id est, loquetur in Filio suo, sic dicens: Letabor, id est, letanter complebo obedientiam, et partibor Sichimam, eodem modo ut supra. Et conuallem tabernaculorum, id est, humiliter mihi militantes, uel Iudeos habentes pastorem assumam. Et Manasses: id est, populus obliuiscens que retro sunt, et in anteriora se extendens, meus est. Ephraim fortitudo capitis mei, id est, caput meum forte, per hoc quod est fructificans post mortem. Iuda, id est, omnis confitens, rex meus, constituo regem. Moab olla spei mee, id est, refectio mea. Extendam etiam in Idumeam, id est in sanguineos, calceamentum meum, id est, incarnationem uel apostolos meos, et sic subditi  erunt mihi alienigene. Quo duce hoc fiet? Me duce, non in quantum homo, sed in eo quod Deus. Nam quis deducet me, et cetera. Nonne tu, Deus, qui repulisti nos in Adam, uel uideris nunc repulisse quantum ad exterius? Reuera uideris repulisse, quia non das illis exteriorem saluationem, et cetera ut supra.



PSALMUS LX. IN FINEM IN HYMNIS PSALMUS DAuID.

»Exaudi, Deus, deprecationem meam; intende orationi mee. A finibus terre ad te clamaui; dum anxiaretur cor meum, in petra exaltasti me. Deduxisti me, quia factus es spes mea, turris fortitudinis a facie inimici. Inhabitabo in tabernaculo tuo in secula; protegar in uelamento alarum tuarum. Quoniam tu, Deus meus, exaudisti orationem  meam, dedisti hereditatem timentibus nomen tuum. Dies super dies regis adiicies, annos eius usque in diem generationis et generationis. Permanet in eternum in conspectu Dei, et misericordiam et ueritatem eius quis requiret? Sic psalmum dicam nomini tuo in seculum seculi; reddam uota mea de die in diem.«



ENARRATIO.

uerba huius psalmi referenda sunt in finem, id est, in illum qui finis est, non in historialem Dauid attribuenda ipsi Dauid, id est, dignioribus membris: habenda in hymnis, id est in laudibus. Agit ergo Ecclesia in perfectioribus membris gratias Deo, quod fecit eos fines terre, quod in petra exaltauit, quod  deduxit, quod hereditatem dabit. Potest etiam legi in uoce capitis, sed pro membris.

Exaudi, Deus, deprecationem meam, id est orationem factam pro peccatis meis, que contraxi et quotidie contraho necessitate uie; uel pro peccatis commembrorum, que infirmiora sunt: que mea reputo, quia in uno corpore si patitur unum membrum, compatiuntur et alia membra . Intende orationi mee, facte pro perseuerantia bone uite. Et merito exaudies: quia a finibus terre ad te clamaui: ideo deuotione et opere omnem intentionem meam ad te promerendum direxi a finibus terre, id est, omnes terrenas concupiscentias in me finiens, a medio terre, procul me amouens: dum anxiaretur cor meum, id est, dum nolui hic esse absque  labore et tentatione. Scio enim quia nemo non tentatus, sibi est agnitus. Nemo coronabitur nisi qui uicerit ; nemo uictor erit nisi qui certauerit; nemo autem certabit nisi hostem habuerit. Dum anxiaretur cor meum, id est, dum augeretur timens non solum in his que hic amara, sed etiam in illis que uidentur dulcia: anxiaretur dico, non tamen superaretur: ideo autem non uinceretur, quia in petra exaltasti me, uel exemplo humilitatis et patientie Christi Filii tui conformando solidasti, ut sicut ille tentatus est et passus, et non est motus, ita et ego illius uestigia sequens. Exaltasti dico a turbine huius procellose et erumnose uite. Et exaltauit in petra: deduxisti me per semitam iustitie, ut per eas ad patriam redirem. Tu deduxisti, quia dux in teipso  prius tentatus, prius passus. Et in te duxisti, quia tu uia; iuxta illud: Que cepit iehsu facere et docere . Hoc modo docuit, per quam uiam sit eundum, scilicet prius faciendum et postea docendum: et ad se ducit, quia ipse patria est. Nemo enim extra illum ad patriam perueniet: ideo tu es ductor mihi tendenti ad patriam, quia factus es spes mea. Desperarem illuc peruenire, nisi tu precederes per dura, per aspera, moriendo et resurgendo: ostendisti moriendo laborem, resurgendo premium. Due sunt uite: una quam habemus, alia quam speramus. Nullam prius sciuimus, nisi hanc mortalem et transitoriam; nec desiderare nisi hec temporalia bona: ille duas uitas esse docuit, unam laboris, alteram premii; unam habemus in re, alteram in spe. Toleremus  ergo illam in qua sumus, exemplo illius, ut tandem perueniamus ad illam quam speramus; et non solum spes, sed et turris fortitudinis, id est, firma munitio, a facie, id est, a terrore et persecutione inimici, ut non ledere possint. Hoc modo est ipse firma turris. Patiuntur quidem martyres Christi, sed non deficiunt in certamine, quia intrant munitam turrim. Cogitant quomodo Dominus eorum hic tentatus sit, passus, mortuus, et tandem resurrexit in gloria, et quare hec omnia pertulit: et talem finem sperando, non uincuntur ullis terroribus, nec eos possunt ledere iacula inimicorum, imo habent unde iacula in eos spargant. Et quia tu mihi spes, tu turris, Quis me separabit a caritate Christi? an  fames? an nuditas? an persecutio? an gladius?  ergo inhabitabo in tabernaculo tuo, id est, militabo in Ecclesia tua, non inde dimouebor in secula, usque dum ad eternitatem perueniam: uel in secula, id est, per omnia hec tempora: seuiat aperte leo, seuiat occulte draco, ueniant perturbationes, ueniant scandala, Ego tamen inhabitabo in tabernaculo tuo, in fide, spe et caritate. Hoc tamen non ope mea, sed protegar ab inimicis: in uelamento alarum tuarum, gemina caritate amplectar, qua non solum te, sed et inimicum diligam propter te. Et reuera protegar, quoniam tu, Deus meus, quem solum diligo, ad quem clamo, exaudisti orationem meam, id est exaudies factam pro perseuerantia: quod in hoc certum erit, quia  dedisti, id est, dabis uel iam dedisti Christo in re, nobis in spe, hereditatem, id est, immortalitatem et impassibilitatem, non omnibus, sed timentibus nomen tuum, non solum te, sed etiam nomen tuum timore casto: scilicet timentibus separari a te, qui es timor, quia Grece , unde et Deus Latine, timor. Solent mortales filii mortuis parentibus in hereditatem succedere, sed uiuentes filii tibi uiuenti et in eternum regnanti succedunt. Hec est illa hereditas, scilicet eternitas, quam tuis dabis. Dies super dies regis adiicies. Ad dies huius regni finiendos, adiicies regi nostro dies eternos: ad dies qui nocte clauduntur, adiicies dies qui nulla nocte clauduntur. Etsi rex in eternum regnabit, et regni eius non erit finis, qui sunt illi qui timent nomen  Dei. Et quia minus uidetur dictum, dies, ideo auget: annos eius, subaudis adiiciet, usque in diem generationis et generationis, id est, usque in tempus generationis que nunc est, et future. Sed siue dies dicantur, siue anni, minus dicitur quam est. Ostendit que sit illa futura generatio: permanet in eternum in conspectu Dei talis et tantus, ut dignus sit conspectu Dei. Et quia tantus est rex ille, et regni eius non erit finis, omnes querant eius misericordiam et ueritatem. Sed quis est qui requiret misericordiam eius, id est, diligenter inquiret, ita ut inueniat misericordiam, qua non considerat merita, sed donat peccata: ueritatem, qua ueraciter et immutate soluit promissa; quis ille erit qui diligenter queret hec? Qui misericordiam facit indigenti, ueritatem  seruabit in promissis: uel in preceptis Dei ambulabit que uera sunt. Multi enim querunt eius misericordiam scriptis, non factis: ut sciant ad lucrum temporale, non ut faciant; tales non requirunt, id est, non diligenter et ut querenda sunt, querunt: ideo nec inueniunt. Nec requirunt ea secundum quamdam translationem, quia non querunt ad honorem Dei, sed ad suum commodum. Quasi dicat: Ego dixi: quis requiret, ille scilicet, qui psalmum dicet nomini tuo, id est, qui sciet, et quod sciet, bene operabitur ad hoc, ut nomen tuum inde glorificetur, non suum. Sic psalmum dicet, ut reddat, uota sua, id est, seipsum quem Deo uouit, de die in diem, id est, de hac uita tendens in futuram.  Quasi dicat: Quidquid alii faciant, ego sic psalmum dicam. Aliter: Dedisti hereditatem timentibus nomen tuum, id est, predicatoribus tuis dedisti fidelium multitudinem, quam colerent uomere doctrine: hanc scilicet hereditatem: Dies super dies regis adiicies, id est, ad precedentes fideles Christi claros luce fidei, addes alios fideles illuminatos uerbi fidei. Ego dixi dies, imo annos eius, id est, multitudinem et successores eius. Adiicies usque in diem generationis generationum, id est, semper crescet numerus fidelium usque in diem, id est tempus illius generationis, que est generatio generationum. Rex autem quid? Permanet in illis, id est, regnat in eis in eternum in conspectu Dei, id est, in gloria Dei Patris. Ergo quis requiret eius misericordiam,  ut postea ueritatem inueniat, ut ubi rex est, illic et minister eius sit? Cetera ut supra.



PSALMUS LXI. IN FINEM PRO IDITHUN PSALMUS DAuID.

»Nonne Deo subiecta erit anima mea: ab ipso enim salutare meum. Nam et ipse Deus meus, et salutaris meus, susceptor meus, non mouebor amplius. Quo usque irruitis in hominem? interficitis uniuersi uos, tanquam parieti inclinato et macerie depulse. uerumtamen pretium meum cogitauerunt repellere, cucurri in siti: ore suo benedicebant, et corde suo maledicebant. uerumtamen Deo subiecta esto, anima mea, quoniam ab ipso patientia mea. Quia ipse Deus meus et saluator meus, adiutor meus, non emigrabo. In Deo salutare  meum, et gloria mea: Deus anxilii mei, et spes mea in Deo est. Sperate in eo, omnis congregatio populi, effundite coram illo corda uestra, Deus adiutor noster in eternum. uerumtamen uani filii hominum, mendaces filii hominum in stateris, ut decipiant ipsi de uanitate in idipsum. Nolite sperare in iniquitate, et rapinas nolite concupiscere: diuitie si affluant, nolite cor apponere. Semel locutus est Deus, duo hec audiui, quia potestas Dei est, et tibi, Domine, misericordia, quia tu reddis unicuique iuxta opera sua.



ENARRATIO.

Hec que aguntur in hoc psalmo, referuntur in finem, id est, in Christum, et est psalmus ipsi Dauid attribuendus, id est, dignioribus membris pro Idithun,  id est, in persona Idithun. Idithun interpretatur transiliens, eos scilicet in infimis positos, terrena amantes. Hic miles Christi qui in hoc psalmo inducitur, contempta mundi felicitate, omnes mundum amantes transiuit, omnes suos deuocatores contempsit: et in quemdam sublimem locum se contulit, unde illos despiceret quasi in infimis positos, sed in hoc uno milite Christi, multi intelliguntur. uidendum est ergo quousque ascenderit, quos etiam transilierit, ubi positus sit: sed uidetur ascendisse in quemdam spiritualem et tutum locum, de quo loco infra positos respiciat non ut lapsum timeat, sed ut alios excitet in inferioribus positos ad imitationem sui, et eos pigritie arguat: et laudat locum,  non ut inde superbiat dum se ostendit sic esse elatum, ut tamen sub Domino Deo suo sit, sed ut alios ascenderet hortetur. Transiuit autem omnes mundi amatores, contemnens omnium quos transiliuit impedimenta, scilicet hereticorum blanditias et deceptiones falsorum Christianorum insultationes et insidias, infidelium apertas persecutiones: quos sic alloquitur, quasi dicens: Ut quid mihi blanditias intenditis? cur insultatis? cur minas infertis? cur mortem paratis? Nunquid me deuorare et iter meum impedire putatis? quidquid machinemini, quidquid in me operemini.

Nonne Deo subiecta erit anima mea? Et illi subiecta, nunquid casum timet? Minime. Quantumcunque enim ascendam, non timeo lapsum, dum sub  illo sim positus. Securus transcendam, dum ad illum conscendam. Reuera illi semper subiecta erit anima mea, quia sibi mundum subiecit. Non enim se subiecit Deo, qui subiacet mundo. Et merito Deo subiecta erit, nam ab ipso salutare meum, id est Christus Dominus in quo est salus mea, in quo salutari est mihi exemplum patientie. Et reuera ipse saluare potest, quia cum sit homo, non est solum homo. Homo enim potest sibi homini esse damnatio, non autem potest sibi homini esse saluatio. Nam et ipse, ut Pater qui misit illum, est Deus meus. Et quia Deus, ideo et salutaris meus. Hoc modo est Deus meus, quia est susceptor cause mee ad defendendum. Et ideo non mouebor a Deo meo amplius. Mouit me prius manus peccatoris, cum sub eo esse nolui, dum  me in superbiam erexi. Sed nunc sub illo positus, non timebo lapsum. Quod alibi, Non ueniat mihi pes superbie : hoc modo, Nonne Deo subiecta erit anima mea. Quod ibi, Et manus peccatoris non moueat me : hic, non mouebor amplius. Et quia Deo innititur anima mea, et amplius non mouebor: ergo quousque irruitis in me hominem, attendentes humanitatem meam, et non attendentes diuinum presidium? Quousque, id est, usque ad quem finem, irruitis exsecrando, insultando, insidiando, persequendo, occidendo? Nunquam militi Christi bella desunt, quia due sunt ciuitates nunc simul miste: una Ierusalem, altera Babylonia; una hec, una illa. Unus hic rex, unus ibi; unus hic populus, unus ibi; isti pugnant pro iustitia, illi pro iniustitia;  isti pro ueritate, illi pro falsitate. Isti ut destructa construant, illi ut constructa destruant, et tamen hec ciuitas ex illa congregatur. Non enim prius spirituale, sed quod carnale: illa prior tempore, hec autem prior dignitate. Quod autem hec ex illa procedat, prefigurauit Ierusalem que constructa est secunda ciuitas, destructa priori, cum tamen prima ciuitas quam Cain edificauit, per se sit constructa. Frustra irruitis in hominem, quia perfert homo quod potest homo, tamen eius auxilio qui pro homine factus est homo. Reuera irruitis, quia interficitis uos uniuersi, scilicet et qui intus estis et extra misti et separati, nunc tolerandi, quandoque separandi. Irruitis, incumbitis mihi tanquam parieti inclinato, id  est, tanquam si paries qui cito deiici possit quasi inclinatus ad ruinam: quia uobis humilior, uestre saluti me inclino, et tanquam macerie depulse. Maceria est siccus murus sine cemento, qui impulsus facile deiicitur. Aliter: Nolite irruere, nolite interficere, si non attenditis iniustitiam, saltem uestram attendite damnationem: quia nos foris interficiendo, uniuersi interficitis uos interius. Interficiendo corpus nostrum, interficitis animam uestram: dum incumbitis mihi tanquam parieti inclinato et macerie depulse: quia cadit pius ad damnationem impii, sicut paries super illos qui incaute deiiciunt. uerumtamen pretium meum cogitauerunt repellere. Quasi dicat: Ego illos de innocentia conueni, ego illos sic monui, et tamen cum non possent me apertis impugnationibus  mouere ab incepto cursu, inuidentes mihi, quia honor bonorum torquet cor impiorum, cogitauerunt per insidias pretium meum, id est, coronam meam, brauium meum auertere, dum cursum meum parabant impedire, ne consummarem hanc meam uitam, exprobrando difficilem, et nulli possibilem dicendo. Hic notantur falsorum Christianorum impedimenta, qui blanditiis et malis persuasionibus militibus Christi, occulte impedimenta parant, erubescentes aperte impugnare. Ipsi impedimenta parabant: sed ego cucurri nulla huius uite illecebra detentus, nullius minis uel terroribus retractus. Et in siti cucurri, id est in desiderio transformandi mihi eos, et traiiciendi in corpus Christi: que sitis prefigurata est in capite illius uituli, quod Moyses descendens de monte,  accepta lege, in ignem misit et diminuit, et in aqua miscuit et dedit populo bibere . Caput uituli quod fuit caput idoli, significat populum Babylonie, qui populus in ignem tribulationum mittitur, et per Moysen, id est, doctorem, eruditio comminuitur, id est, humiliatur ad penitentiam et post mittitur in aquam, id est, baptizatur, et sic transfertur in corpus fidelium. Et opus erat ut illos mihi conformarem, quia ore suo scilicet doloso benedicebant, et corde suo maledicebant: ore pretendentes ueritatem, ut sic facilius et occultius ducerent ad mendacium, et corde tegentes falsitatem. Hic notatur hereticorum prauitas. uerumtamen, id est, quanquam tot impedimenta et tot insidie mihi parentur, o anima mea, sustine omnia: et ut sustinere ualeas, subiecta esto Deo, qui dat tolerantiam. Et merito Deo, quoniam  ab ipso patientia mea. uenit dolor meus, ueniet requies mea, ponitur nunc aurum in fornace, ut purgatum ueniat ad lucem: fornax, mundus; palea, iniqui; aurum, iusti; ignis, tribulatio; aurifex, Deus. Quod uult ergo artifex, facio; ubi me ponit, tolero; iubeor ego tolerare, nouit ille purgare, licet palea ardeat ad incendendum me, illa in cinerem uertitur, ego sordibus careo: quare? quia Deo subiicitur anima mea, quoniam ab ipso patientia mea, que necessaria hic est, ut reportemus promissionem. Et ideo etiam illi subiecta esto, quia ipse Deus omnium per naturam, est Deus meus per gratiam uocando, et saluator meus gratis iustificando, adiutor meus conseruando;  uel adiutor glorificando, et ideo non emigrabo. Migrabo de tabernaculo, sed non emigrabo de palatio; quia in Deo erit tunc salutare meum, id est, interior saluatio; et gloria mea, id est, honor immortalitatis: ipse enim erit omnia in omnibus. Interim autem dum in uia sum, dum nondum perueni, est Deus auxilii mei, ut non deficiam; et ideo spes mea in Deo est, ut perueniam ad coronam. Ergo meo exemplo sperate in eo, et non in mundo, congregatio omnis populi: siue infra positi, siue extra, aperti inimici uel occulti, quia ipse uos saluabit, et ipse glorificabit. Et ut in eum possitis sperare, effundite, id est euacuate, corda uestra coram illo, non coram hominibus; uel effundite coram illo, consideratione illius, uel dum ille suscipiat; uel exite, transcendite  corda uestra, ut de illo cogitare sufficiatis. Transit, quidquid corde concipis preter ipsum. Ipse manet, in eum effunde quidquid sollicitudinis concipit cor tuum. Tunc ipse uidet, cum ueram confessionem peccatorum facimus; effundite dico, lacrymabiliter deprecando, humiliter confitendo, ueraciter penitendo, non fallaciter credendo. Ideo coram illo effundite, quia quod per uos non potestis, ipse faciet. Deus adiutor noster hic perducendo in eternum. Adiutor est uocando, iustificando, conseruando. Sed licet eos moneam in Deo sperare, et non in seculo, uerumtamen uani filii hominum, id est, uanis dediti, scilicet temporalibus commodis; mendaces, decipientes alios; filii hominum, id est, imitatores primorum, subaudis entes in stateris, uel simulantes equitatem,  ad hoc ut decipiant ipsi de uanitate, subaudis temporali, id est, de hac falsitate in idipsum, subaudis tendentes, id est, in eternam uanitatem et in eternam damnationem, scilicet de tenebris temporalibus in eternas. Ut decipiant ipsi de uanitate in idipsum, quamuis diuersi et multiplices sint errores, de uanitate tamen omnes idipsum sentiunt, qui eius sunt ciuitatis, qui regem habent diabolum. Ergo miserandi, semper monendi; unde dicit: Nolite sperare. Sicut hic fefellerunt alios, ita et ibi fallentur: non quod ibi falsa sint tormenta, sed quantum ad boni reputationem, nullius pretii sunt; uel mendaces sunt filii hominum in stateris, id est, in commerciis suis, a parte totum; quia pondus et pondus, mensura et mensura, abominatio apud Deum . Augustinus: »Attendis cui libras, et non attendis quo libraris.« Ipsi de uanitate in idipsum, id est, omnes in uanitate concordes. Nolite sperare in iniquitate. Quasi dicat: Ego dixi, sperate in eo. Si autem in eo sperare uultis, nolite sperare in iniquitate, id est in diuitiis, que sunt mammona iniquitatis, quia omnis diues aut iniquus, aut heres iniqui. uerumtamen uani filii hominum, ex quadam compassione interposuit Idithun: hoc ad diuites. uos autem pauperes, rapinas nolite concupiscere. Rapis tu quisque aliena, et nescis a quo rapiaris. Rapis pecuniam, perdis innocentiam: et sic interius rapit te leo ille, qui rugiens circuit querens quem deuoret . O iniquum commercium, o damnosum  lucrum, acquirere pecuniam, ut amittas iustitiam! Noli ergo rapere, noli de paupertate timere; quia qui pascit latronem, pascit innocentem; quia pascit damnandum, pascet saluandum. uel nolite putare ut diuitie ex iniquitate acquisite uobis prosint, cum inde benefacitis. Quasi dicat: Diues, noli aliena rapere, quia non cogit necessitas. Audi. Diuitie si affluant, nolite cor apponere, id est, non eas ametis, non in eis speretis, non ibi cor figatis, ne simul effluatis. Quod enim affluit, potest et effluere: uana iniquitas, florere ad tempus. Miles Christi Idithun; qui huc usque locutus est ad eos quos infra se uidit, inuitans eos ad cursum, hortans omnes spem ponere in Domino, et dehortans sperare in seculo, supponit utriusque rei rationem, et conuertit se ad  Deum, quasi familiarius sic loquens, quasi sic dicens: Sperandum est in te, o Domine, et non est sperandum in uanitatibus huius seculi; quia, o Deus, tu reddes unicuique iuxta opera sua: iniustis penam, iustis coronam. Et hoc facies ex potestate et ex misericordia, quia potestas Dei est, et tibi, Domine, misericordia: potestas qua malos damnas; misericordia, qua bonos remuneras. Potestas, id est, iustitia est in eo, ne presumas de misericordia, ne autem desperes de iustitia, misericors est. Potestate superbos humilias, misericordia humiles exaltas. In his duobus omnia scripta uel dicta patriarcharum, prophetarum et apostolorum, continentur. Amemus ergo misericordiam, timeamus potestatem, et sic amemus misericordiam, ut non contemnamus  potestatem; sic timeamus potestatem, ut de misericordia tamen non desperemus. Timeamus ergo eius supremam potentiam: quidquid uult facere, potest, et tamen nichil facit nisi iuste, etsi interdum occulte. Potestatem habet diabolus, sed sub illo. Nihil enim potest nisi permissus, et quantum permissus, et quando permissus. Ex potestate Deus permittit suos tribulari: ex misericordia facit prouentum, ut possint sustinere . Et hoc quasi dicat: Ex me non habeo quod uobis dico, sed audiui hec duo de potestate Dei et de misericordia, a Deo scilicet cui subiecta est anima mea. Quasi sic dicat: Transiliendo omnia mundana, multa audiui, multa cognoui, inter que et hec duo humano generi necessaria, scilicet ut misericors sit Deus et potens. Et non mirum,  quia ascendi etiam usque ad hoc, ut intelligerem, quod semel locutus est Deus, id est, genuit ex se uerbum, uel omnia fecit in uerbo antequam herent, sine initio et sine fine. Questio: Quomodo semel, si duo audiuit? Per multos quidem et multa locutus est, sed id totum ab eo qui semel locutus est, quia solum genuit uerbum. Ad quod iste transilierat, et semel omnia fecit in uerbo antequam fierent. Ante enim fuerunt simul in dispositione consilii, quam in species producerentur. Et quia hec duo audiui et a Deo accepi, nolite ergo contemnere me hec utilia uobis persuadentem. Aliter in uoce capitis: Docet caput nostrum membra sua quomodo mundus iste sit transiliendus, proponens se suis exemplum.  Anima primi Adam non fuit subiecta Deo, et ideo a manu peccatoris mota humanitas Christi. Nonne Deo subiecta erit anima mea? Erit utique, quia non mihi ueniet pes superbie. Ab ipso enim, scilicet uerbo mihi unito, salutare meum, non a me homine: a se enim sibi homini damnatio, a Deo autem saluatio. Nam et ipse, scilicet uerbum, est Deus meus creatione prima, salutaris meus, id est, meorum creatione secunda, susceptor meus de massa perditorum uel de sepulcro, et ideo non mouebor amplius. Motus sum prius in massa, sed non amplius moriar. Et quia Deus saluator meus, ergo quousque irruitis in hominem, o Iudei, ad interficiendum? et quasi illi dicant: Nos non querimus te interficere: Certe, inquit, uniuersi uos interficitis, etsi in gladiis, tamen  in linguis uos irruitis mihi, qui sum tanquam paries inclinatus et maceria depulsa opprimens uos per mortem meam: uerumtamen quanquam admonui pretium meum, ne in nomine meo omne genu flectatur, ore suo benedicebant, uiam Dei in ueritate doces : et corde suo maledicebant, Non est hic homo a Deo . Si de falsis Christianis, confitentur se nosse Deum, factis autem negant. Deus auxilii. Non ego mihi ipse auxilium, non ego gloria, sed gloria mea Deus auxilium dans. Sperate in eo, habentes me exemplum, effundite coram illo corda uestra, euacuate uitiis, ut impleantur uirtutibus. Adiutor noster, quantum ad massam hoc dicit, secundum illud Apostoli: Si nosipsos iudicaremus, non utique iudicaremur .



PSALMUS LXII. PSALMUS DAuID, CUM ESSET IN DESERTO IDUMAEAE.


»Deus, Deus meus, ad te de luce uigilo. Sitiuit in te anima mea, quam multipliciter tibi caro mea. In terra deserta, inuia et inaquosa, sic in sancto apparui tibi, ut uiderem uirtutem tuam et gloriam tuam. Quoniam melior est misericordia tua super uitas, labia mea laudabunt te. Sic benedicam te in uita mea, et in nomine tuo leuabo manus meas. Sicut adipe et pinguedine repleatur anima mea, et labiis exsultationis laudabit os meum. Si memor fui tui super stratum meum, in matutinis meditabor in te, quia fuisti adiutor meus. Et in uelamento alarum tuarum exsultabo, adhesit anima  mea post te, me suscepit dextera tua. Ipsi uero in uanum quesierunt animam meam, introibunt in inferiora terre: tradentur in manus gladii, partes uulpium erunt. Rex uero letabitur in Deo, laudabuntur omnes qui iurant in eo, quia obstructum est os loquentium iniqua.«



ENARRATIO.

Idumea interpretatur terrena, et significat uitam humanam. Desertum Idumee est seculum presens, ubi multis et magnis miseriis subiacetur. Quod enim desertum maius, quod periculosius, quam illud, quod dum quis peregrinus ingreditur, non inuenit habitatores, et ideo nullam consolationem? Exire non potest, quia uiam ignorat. Manere difficile, quia  non inuenit refectionem, cum ibi sit aque penuria. Tale fuit hoc seculum et adhuc est, quantum ad se quousque Deus misertus nostri, misit Filium suum in hoc desertum, qui et ipse inhabitauit, et suos inhabitare fecit, et uiam aperuit qua exeundum esset, et aquam dedit, id est uerbum doctrine sue, qua reficeremur, qua cum Deo loquentes, consolationem haberemus. Instruit ergo nos caput nostrum, uerus Dauid, in uoce sua et membrorum quid in hoc deserto positi agere debeamus. In quo beati qui esuriunt et sitiunt iustitiam , qui sentiet in sitiendo, sentiet in reficiendo. Sitiendi locus hic, non reficiendi; macrescendi, non saginandi.

Deus, scilicet omnium per naturam, Deus meus per gratiam, ad te uigilo, non ad desertum istud: te  solum desidero. Ille ad Deum uigilat, qui seculo dormit. Due sunt dormitiones, sicut due uigilie: una corporis, altera anime. Dormitio corporis interdum est necessaria, ut per quietem recreetur quo sufficiat motibus semper agentis anime. Dormitio anime est, obliuisci Creatoris sui; unde dicitur: Surge qui dormis, et exsurge a mortuis, et illuminabit te Christus . uigilia anime est, Deum suum semper in memoria habere, illum sitire, illum desiderare, bona conuersione et uita ad illum tendere. De qua uigilia hic dicit, uigilo, id est, bona operatione et omni studio cor meum ad te promerendum se extendit. De luce, id est, de tua illuminatione; tu dedisti mihi hanc lucem, id est, hunc intellectum; iuxta Apostolum: Fuistis aliquando tenebre, nunc  autem lux in Domino . uel uigilo, id est, studiosa et assidua operatione sollicitor. Ad te, id est, ad mandata tua exsequenda. De luce ad similitudinem, id est, studiose sicut boni operarii, qui summo diluculo surgunt ad opus. Cassiodorus: Ipsa repetitio uenerandi nominis, affectum pie deprecationis ostendit, Deus, Deus meus. Ideo ad te uigilo, quia sitiuit in te anima mea. Nemo enim ad Deum uigilat, nisi eum prius sitiat. Sitis anime desiderium est; sitiuit anima mea in te, id est, desiderauit non ea bona que sunt in hoc deserto, sed ea que sunt in te, scilicet eternam requiem, eternam beatitudinem, que nusquam est nisi in te. Subiacet enim multis passionibus, cupit, metuit, dolet, gaudet: hinc ira turbat, odium, inuidia, et innumera huiusmodi.  Et ideo sitiuit anima mea in te multipliciter, id est, propter multiplicem passionem, multiplicem desiderat curationem. Et non solum anima, sed et caro mea sitiuit in te, exspectans resurrectionem, ut anima beatitudinem; sed et illa quam multipliciter, id est multo plus quam anima; quia anima impassibilis, caro autem mortalis et passibilis. Non caro sitiuit, sed anima, considerans multiplicem defectum carnis: quia uigilat, et in hoc lassatur; dormit, et in hoc lassatur; stat, sedet, comedit, esurit: et in his omnibus lassitudo et satietas, et ideo nulla requies. Et hanc sitim habebo in hac uita ubi sitiendum est: quia est plena indigentiis, scilicet in terra deserta et inuia et inaquosa. Deserta est  hec uia: quia quantum ad se, nullus eam excolit, nullus inhabitat. Inuia est, quia quantum ad se, nullam habet uiam que ad uitam ducat, imo plena est multis erroribus. Inaquosa est, quantum ad se: quia non habet aquam uiuam qua reficitur anima, scilicet spiritualem gratiam uel doctrinam uerbi Dei; sed ueniens Filius Dei in hanc desertam terram, coluit eam uirtutibus, opere et doctrina per se et per suos: et uiam ostendit qua exiremus, et ad patriam rediremus, scilicet exemplum uite sue nobis proposuit, ut tandem de hac corruptione transiremus ad incorruptionem, sicut ipse mortuus est et resurrexit, et aquam dedit qua hic interim reficeremur, id est doctrinam uerbi sui, precepta sua, quibus familiariter cum eo loqueremur. Sic, id est  sitiendo in te, in sancto subaudis desiderio, apparui tibi, id est complacui, dignus fui ut me uideres: quod non fit nisi per humilitatem. Sicut per superbiam a Deo recedimus, ita in humilitate Deo apparemus, confitendo et infirmitatem nostram, sitim nostram. Ad hoc apparui, ut uiderem, id est ut me cognoscere faceres uirtutem tuam; uirtutem, quam habeo quod anima mea non recedit a te sitiens, te desiderans: tuam esse, non meam. Et gloriam tuam, id est immortalitatem et incorruptionem, quam nunc habeo in spe, quandoque habiturus in re: tuam esse, non meam: uel omnem meam uirtutem et omnem gloriam, a te esse. Quid enim habes quod non accepisti ? Aliter sic: id est ut prius hic sitiret anima mea et caro, apparui tibi, quia  nouit Dominus qui sunt sui . uidisti me, ut uiderem te: ita apparui, ut hoc attribuam. Appareamus ergo ei in sanctitate, ut uirtutem eius uideamus et gloriam, id est Christum. Ut uiderem uirtutem tuam, et infirmitatem meam: et gloriam tuam, meam autem ignominiam. Et sicut in te gloriandum est, non in me, ideo tuam uirtutem et gloriam tuam. Quoniam melior est misericordia tua super uitas. uita illa anime et corporis, quam mihi dedisti per misericordiam tuam, sine precedentibus meritis meis, gratis uocando, gratis peccata condonando, gratis iustificando, melior est super uitas illas omnes, qua suppetunt sibi mortales in diuersis studiis. Et quia uita illa sancta quam dedisti mihi per misericordiam tuam, melior est omni uita quam  ego mihi possem appetere, labia mea  laudabunt te, non me. Exteriora labia non erubescant te confiteri coram hominibus. Sic, id est laudando exterius, benedicam te in uita mea, id est laudabiliter uiuendo multiplicabo laudes tuas, et non solum ego laudabo te uerbis et opere, sed ad exemplum aliorum leuabo manus meas, id est bonam operationem meam aliis proponam ad imitandum. Gregorius: Sic fiant opera uestra in aperto, quatenus intentio sit in occulto; quod sequitur: Et alios leuabo in nomine tuo glorificando, non meo; ut uidentes opera uestra bona glorificent Patrem uestrum , hoc petens a te, sicut adipe et pinguedine repleatur anima mea. Adeps est  pinguedo illa que interiora amplectitur: pinguedo, obesitas et crassitudo circa cutem. Repleatur ergo anima mea, non caro mea non adipe nec pinguedine, quia uile esset quod peterem, quod etiam brutis animalibus prestas; sed sicut adipe, id est sapientia, qua carens anima, sicca est et macra: et sic pinguedine repleatur, id est operatione sanctarum uirtutum, per quam operationem foris eniteat sapientia anime; ut sic saginata, tandem fiam tibi acceptabilis hostia, offerens tibi uitulum labiorum, quod et sequitur: Et labiis exsultationis laudabit os meum. Modo labia orationis dum sum in terra deserta, sitio. Quandiu enim sitis, durat oratio; sed cum cessabit sitis, cessabit oratio et sequetur laudatio. Omnis fortitudo anime in his duobus consistit, sapientia  et uirtute. Aliter: Labia mea laudabunt te hoc modo, uel benedicam te in uita mea: quod uiuo et quod tibi adhereo, tibi attribuam, non mihi, totum misericordie tue: et in nomine tuo leuabo manus meas, id est, orabo leuatis manibus ad te, imitando illum qui pro me orando extendit manus in cruce. Per manus, opera accipimus, quia manibus operamur. Orantes leuamus manus, ut si opera ab oratione discrepant, fiant orationi consona. In nomine tuo, id est principaliter te petam in leuando manus; uel, leuabo in nomine tuo: si bonum facio, in te mihi bonum erit, non in me. Sic, subaudis hec faciam, hac intentione, hoc desiderio, ut anima mea que modo sitit, modo amara est, repleatur sicut adipe et pinguedine, id est, uirtutum  abundantia et eterno gaudio. Et tunc labiis exsultationis laudabit os meum, ut supra. Et reuera laudabo te, tandem exsultando, quia nunc interim in matutinis meditabor in te in studio operum meorum: quia qui studiosi sunt, in matutinis surgunt ad opera. Meditabor in te, assiduus ero in illis operibus, in meditatione tui, quia ad honorem tuum faciam omnia. Ideo in te, quia tu fuisti adiutor meus, ut perficerem ea. In matutinis meditabor, id est in labore. Si memor fui tui super stratum meum: a maiori, id est, si te quieti preposui. Qui dum quietus est super Christum meditatur: dum ad opus uenitur, memor est Christi. Si quietem quam habere potui, propter te interrupi: uel ut in persona capitis dicatur, et tunc repleta anima mea, id est meorum, sicut  adipe et pinguedine labiis exsultationis laudabit os meum, id est meorum. In quo illa laus, ostendit. Laudabunt te in matutinis, id est in suis resurrectionibus: quia quot iusti, tot matutini. Fulgebunt iusti sicut sol in regno Patris eorum . Tunc meditabuntur in te, id est, omnis eorum cogitatio erit in laude tua, quia iam non erit aliud amplius unde solliciti sint: Amplius enim non erit neque luctus, neque clamor, neque ullus dolor . Ideo te laudabunt, quia tu fuisti adiutor meus, id est meorum, ut ad illam beatitudinem peruenirent. Ego tunc laudabo te in matutinis, si hic memor fui tui super stratum meum. Nemo est qui non sit memor strati sui, scilicet qui non consentiat carni. Sed  si memor est Dei super stratum, id est, magis Deum diligit quam carnalia desideria, in matutino suo laudabit eum et tunc exsultabo ego et mei in uelamento alarum tuarum, id est in protectione tua, uel in dilectione Dei et proximi. Ideo ibi in tua protectione exsultabo, quia adhesit anima mea, id est, glutino caritatis firmiter tibi uincta fuit hic: sed tamen post te, non ut te uellet precedere uel tecum ire, ut Petrus, qui dicebat Domino: Propitius esto, Domine, tibi, et ne facias hoc: cui a Domino dictum est: uade retro, Satanas . Quasi dicat: Non te oportet precedere, sed sequi. Qui dispositione sua in Christo uult uiuere, precedere uult, non sequi: tene autem caritatem sic, ut in omnibus Christum sequaris interim in permistione, ut  suscipiaris postmodum ad dexteram eius in separatione. Et ut anima mea tibi adhereret, me suscepit dextera tua, id est, propitiatio tua de massa perditorum: uel, si caput, diuinitas me hominem suscepit de sepulcro. uel ego ad dexteram; ipsi autem Idumei qui me occiderunt, quid? Introibunt in inferiora terre, id est, disponent pro terrenis occidere Christum. Qui enim contra salutem suam que sunt terrena sequitur, dum inferiorem se terra facit, sub terra est; et quid de illis? amiserunt locum et gentem, quod ut non amitterent, Christum occiderunt . Quomodo dati sunt in gladium Romanorum? quia reiecerunt Agnum Dei, dicentes: Regem non habemus nisi Cesarem?  Et quid rex? letabitur in Domino; non occidet in eo quod Deus, sed  gloriantur. Et quid sui? gloriosi commorant in eo uiuere: confusi autem sunt et dispersi, qui coniurarunt contra eum, dicentes: Oportet unum mori; ipsi uero qui non adheserunt, quibus fuit propositum exemplar bene uiuendi, si uellent, quesierunt animam meam, id est, uitam meam, non ad imitandum, sed ad prodendum: sed in uanum. Tria fuerunt quibus maxime quesierunt uitam Domini ad perdendum, sed frustra: ut nomen illius deleretur de terra, ut mundus post eum non abiret, quod ex magna fuit inuidia, ut non amitterent locum et gentem. Sed creuit nomen eius, quia mortuis resurrexit: et creuit fama eius per totum mundum. Iam mundus post eum abiit, et ipsi amiserunt locum et gentem, et ideo in uanum quesierunt animam meam.  Ideo querent animam meam ad perdendum, quia pluris facient terrena quam se, scilicet introibunt in inferiora terre. Ille intrat terram, qui terre, id est carni sue, consentit. Ille autem intrat in inferiora terre, qui que infra sunt pluris facit quam se. Et quia quesierunt perdere animam meam, tradentur in manus gladii, id est, in potestatem gladiatorum Titi et uespasiani. Et erunt partes uulpium, id est preda Romanorum principum; qui principes uulpes dicuntur propter dolositatem. uulpes inter alias bestias animal est omnino subdolum, quod et fraudibus cibum querit, et salutem suam callida illusione custodit. His merito callidi homines comparantur, qui simulata uersutia iniquitates suas efficere  moliuntur. Quod bene ad Herodem refertur, de quo Dominus dixit: Ite et dicite uulpi illi, non apprehendat prophetam extra Ierusalem . Et in Canticis canticorum: Capite nobis uulpes que demoliuntur uineas . uel partes uulpium fuerunt Iudei, quando dixerunt: Regem non habemus nisi Cesarem . Tunc enim uulpem sibi regem elegerunt. uel introierunt Iudei in inferiora terre, id est, absconderunt se in foraminibus terre ad tuendam temporalem uitam, quando ut Christum occiderent preposuerunt terrena, dicentes. Ne forte ueniant Romani, et tollant nostrum locum et gentem . Et in hoc fuerunt partes uulpium, id est dolosi ut uulpes, que in cauernis terre se abscondunt: uel partes uulpium  prophetia de Iosepho et aliis principibus Iudeorum, qui post incendium ciuitatis et interfectionem suorum extracti sunt de cauernis terre in quibus latebant. Rex uero Christus, quem ipsi interfecerunt, constitutus Rex in eo quod occisus, letabitur in Deo, id est, in uita data a Deo. Et non solum rex, sed laudabunt omnes qui iurant in eo: causa pro effectu, id est, uiuent in eternum, ut Christus caput eorum, prius laudabiliter uiuentes omnes qui firmiter eis uitam suam promittunt. Ideo isti laudabunt, quia obstructum est os loquentium iniqua: locuti sunt Iudei iniqua, quando Creatorem suum spreuerunt, et uulpem regem elegerunt: quando dixerunt, Regem non habemus nisi Cesarem. uulpes in agnum ualuerunt, sed uicti sunt a leone. Ecce resurrexit, uicit leo  de tribu Iuda : et sic clausum est os dicentium, Reus est mortis . Quia et rex resurrexit, et mundus iam post eum abiit. uel sic, reuera rex letabitur, quod omnibus erit patentissimum, quia obstructum est os loquentium iniqua. Non habent quod dicant qui dixerunt, Regem non habemus nisi Cesarem. Maius est quod dicit rex, quam si diceret: Ego rex, quia ille solus absolute rex antonomastice dicitur.



PSALMUS LXIII. IN FINEM PSALMUS DAuID.

»Exaudi, Deus, orationem meam cum deprecor; a timore inimici eripe animam meam. Protexisti me a conuentu malignantium, a multitudine operantium iniquitatem. Quia exacuerunt ut gladium linguas suas, intenderunt arcum rem amaram,  ut sagittent in occultis immaculatam. Subito sagittabunt eum, et non timebunt: firmauerunt sibi sermonem nequam. Narrauerunt ut absconderent laqueos: dixerunt, Quis uidebit eos? Scrutati sunt iniquitates, defecerunt scrutantes scrutinio. Accedet homo ad cor altum, et exaltabitur Deus. Sagitte paruulorum facte sunt plage eorum, et infirmate sunt contra eos lingue eorum. Conturbati sunt omnes qui uidebant eos, et timuit omnis homo. Et annuntiauerunt opera Dei, et facta eius intellexerunt. Letabitur iustus in Domino, et sperabit in eo, et laudabuntur omnes recti corde.«



ENARRATIO.

In hoc psalmo Christus caput nostrum proponit  nobis tolerantiam passionis sue, et gloriam resurrectionis, ut exemplo illius non terreantur sancti martyres membra sua: nec deficiant in tribulatione, sed fortiter certent, ut post certamen perueniant ad clarificationem: quia ubi caput, illic et membra sequentur.

Exaudi, Deus, orationem meam cum deprecor. Deus Pater, exaudi orationem quia sanguis meus fusus in ara crucis orat pro membris meis. Amoris hec uis est, ut his quos amamus, etiamsi absentes sint, hereamus, dum affectum insitum nequaquam aut locus diuellit, aut tempus. Cum deprecor, non ut non occidantur, sed ut occisi non superentur. Scilicet a timore inimici eripe animam meam, id est, animam meorum eripe a timore inimici, et subde  timori tuo: liberi ab illorum timore, subdantur seruituti tue. Multi enim martyrum Christi occisi sunt, sed non superati: quia in fide et testimonio Christi perstiterunt: alii mortui absorpti, alii uiui absorpti. Illi mortui sunt absorpti qui increduli conculcant sanguinem iusti: illi autem uiui absorpti qui in Christum credentes, in tribulatione defecerunt, translati in corpus inimicorum. Illi, quia mortui erant, absorpti: isti, quia absorpti, mortui. Ergo a timore inimici eripe animam meam qui iubes: Nolite timere eos qui occidunt corpus . Et reuera eripies animam meorum a timore inimici, quia me caput eorum protexisti a conuentu malignantium. Hoc quasi certum pignus inde habeo, quia collegerunt pontifices Iudeorum et Pharisei concilium, dicentes: Si  dimittimus eum sic, omnes credent in eum . Magna inuidia. Cogitauerunt ergo ut interficerent eum; sed frustra, quia resurrexit: et mundus post eum abiit. A multitudine operantium iniquitatem, scilicet illam maximam: uisis tot tantisque miraculis, quod cecos eorum illuminauit, leprosos mundauit, infirmos curauit, mortuos resuscitauit, increduli eum occiderunt: hec est illa iniquitas, Quia et si non interfecerunt gladio, exacuerunt ut gladium linguas suas. Quod alii gladio, hoc illi fecerunt lingua. Hoc fuit maximum acumen Iudeorum, cum dicerent: Nobis non licet occidere quemquam . Quasi dicerent: Occidamus, et non occidamus. Sic occidamus, ut non ipsi occidisse iudicemur. Magna stultitia: non licet occidere, et licet occidendum  tradere. Hinc illud solui potest, quod unus euangelista Dominum crucifixum hora tertia, alter dicit hora sexta. Cum enim Iudei clamarent, Crucifige, crucifige, hora tertia: quod apparitores potestatis fecerunt manibus hora sexta, hoc transgressores legis fecerunt lingua hora tertia . Intenderunt arcum, id est, insidias parauerunt, dicentes: Sic occidamus, ut non occidisse uideamur. Simulauerunt equitatem: sed simulata equitas duplex est iniquitas. Et in hoc simulauerunt equitatem, quando dixerunt: Non licet eos mittere in corbonam, quia pretium sanguinis est . Quanta uesania, non licet pretium sanguinis ponere in arcam, et licet ipsum sanguinem  ponere in conscientiam? Intenderunt arcum, insidias parauerunt: et intenderunt rem amaram, hanc scilicet: subuerterunt pecunia discipulum collegam Christi, ut per eum traderetur. Ad hoc intenderunt arcum ut sagittent, id est, occidant in occultis, id est, latenter eum quem nichil latet, immaculatum, illum scilicet qui maculas peccatorum auferre uenerat. Subito sagittabunt eum, id est incaute et inconsiderate, attendentes hominem, et non attendentes Deum. Et non timebunt. Durum cor, quod non timuit iudicem illum iniuste damnare, quem nullus iudicum potest fallere. Durum cor, quod non timuit illum ligatum tradere, qui uenerat mundum a peccatis soluere. Durum cor, quod non timuit illum occidere, qui uenerat mundum a morte liberare.  Timuit potestas, quia Pilatus uerberatum eum illis tradidit, non inueniens in eum causam mortis, non ut eum damnaret, sed ut eorum crudelitati satisfaceret. Timuit potestas et non contremiscit Iudeorum immanitas: lauit manus potestas, et ipsi sanguine polluerunt conscientias. Reuera non timuerunt, quia firmauerunt sibi sermonem nequam. Hic fuit ille nequam sermo, Reus est mortis . Quod firmauerunt quando dixerunt, Crucifige, crucifige; et potestas: Regem uestrum crucifigam? Et illi, Regem non habemus nisi Cesarem , et tertio confirmauerunt, quando potestas dixit: Nullam inuenio in eum causam; et illi: Sanguis eius super nos et super filios nostros . Sed sibi firmauerunt, id est, ad suam damnationem,  non Dei: ipse mortem occidit, illi occisi sunt quia in se iniquitatem occidere noluerunt. In Domino mors occisa est, in illis iniquitas uixit, in qua mortui sunt. Aut enim tu occidis iniquitatem, aut ipsa te. Si uis eam occidere, noli hostem querere extra te, intus eum habes. Due enim sunt partes anime: una que adheret carnalitati, illa uocatur spiritalis, ista sensualis [a 1Kb] . Hec est Eua nostra, que adhuc extendit manum ad illicita, et ad peccatum nos trahit, si non sit subiugata uiro suo, id est, spiritali patri, qui et caput eius est, quia caput mulieris uir . Narrauerunt ut absconderent laqueos, id est, inierunt consilium quomodo occulte quantum ad se eum occiderent, uel in sermone caperent,  iuxta illud: Hec mulier modo deprehensa est in adulterio . Et illud: Licet censum dare Cesari annon?  Dixerunt, non in uoce, sed in corde: Quis uidebit eos? Sed hoc dicebant, hoc machinati sunt in eum quem nichil latet. O Iudee, dicis, quis uidebit? sed uidet qui fecit te. Qui enim fecit hominem, scit quid est in homine, et non opus est ut quis ei testimonium perhibeat de homine: hi sunt illi laquei. Scrutati sunt, id est, diligenter inuestigauerunt iniqua consilia, quibus uiderentur eum iuste damnasse: hec scrutati sunt. Tradatur non  per nos, sed per discipulum occidatur, sed a iudice; totum faciamus et nil fecisse uideamur: sed defecerunt scrutantes scrutinia, id est acuta consilia. Ideo defecerunt, quia simulata innocentia hec erat. Subdebant enim, Crucifige. Anima enim auertens se a luce iustitie, quanto magis querit quid inueniat contra iustitiam, tanto plus a luce repellitur, et in tenebrosa demergitur. Merito ergo isti recedentes a iustitia defecerunt. Ideo defecerunt, quia accedet homo, id est, sponte sua humanitas mea accedet ad cor altum, id est, ad eorum profunda consilia, et in homine Deus. Et exaltabitur Deus, illuc ascendet exaltatus, unde non descendit humiliatus: uel accedet homo, id est humanitas: ad cor altum, id est, ad inscrutabile  consilium Dei, quia noluit uideri, ut non cognosceretur; non cognosci, ut contemneretur; contemni, ut crucifigeretur: uel ideo defecerunt, quia ad eorum consilia accedet homo. Non enim teneretur nisi homo et non solum homo, quia et cor altum, id est, Deus: Ego enim et Pater unum sumus . Occidit homo et exaltatur Deus: non apud homines, qui in homine humiliatus est, in homine quoque exaltato est exaltatus. Accedet homo ad cor altum et exaltabitur Deus: ille idem qui uerus homo comprobatus est esse in passione, uerus Deus apparuit in resurrectione. Ideo Deus exaltabitur, id est, potentia diuina manifestabitur, quia sagitte paruulorum facte sunt plage eorum. Omnia eis in contrarium  uersa sunt: plage eorum comparabiles sunt sagittis paruulorum, quia inefficaces et inualide fuerunt: uel in caput eorum reuertentes, sicut sagitte paruulorum incaute in altum iacte. Ideo sagitte paruulorum, quia infirmate sunt contra eos lingue eorum, id est, uerba que ipsi putauerunt commoda ad causam suam, contra causam suam fuerunt: quia ad eam confirmandam maxime ualuerunt. Surrexit enim Christus: corrupti sunt uigiles, quia eadem auaritia que captiuauit discipulum comitem Christi, captiuauit militem custodem sepulcri. Dicite: Dormientibus nobis discipuli eum tulerunt : infirmum hoc fuit: quid enim? Si dormiebant, quomodo Iudei testes? Testis enim non est confirmare,  nisi quod uidit, uel audiuit. Si autem non dormierunt, cur non prohibuerunt? Hoc illos dicere constituerunt, unde magis teneantur: uel unde se sua magis confirmare putauerunt, inde magis infirmauerunt. Amiserunt enim et locum et gentem. Infirmatis linguis eorum, conturbati sunt omnes qui uidebant, id est, cum timore suam salutem operati sunt illi qui uidebant, id est, intelligebant eos infirmatos et inefficaces, uel apostoli et ceteri discipuli qui intelligebant eos male agere, contristati sunt. Et omnis homo, id est, ratione uigens, timuit eorum consortium, uel timuit illis. Et conuersi uel discipuli post  timorem annuntiauerunt opera Dei, que Deus Pater operatus est per Filium ad reparationem generis humani. Et facta eius, id est, hec intellexerunt, quia decebat eum qui multos filios adducturus erat in gloriam Patris, auctorem salutis eorum, per passionem consummari , iuxta illud, Oportebat pati Christum . Portauit in cruce insultantes, in sepulcro uigiles. Cur? Moriendum erat propter morituros, et resurgendum propter resurrecturos. Hec prius intellecta non sunt: Letabitur iustus in Domino, qui iustus erat in morte Domini, sicut apostoli et alii multi letabuntur in eius resurrectione. Et sperabit in eo, non in se, non in mundo, sed in illo sperabit resurgere, qui mortuus est et resurrexit: et non solum iustus qui eum uidit sperabit  resurgere: sed laudabuntur, id est, laudabiliter uiuent ut et ipsi possint sperare, omnes recti corde: illi regunt suum cor, quibus Dei dispositio et uoluntas in omnibus placet, non sua. Aliter: Postquam facta Dei intellexerunt eo resurgente, qui prius non intellexerunt eo moriente dixerunt: Quid faciemus, uiri fratres? Et illi, Penitentiam agite , accedentes ad unitatem fidei: et qui tunc fuerunt, et qui nunc sunt, facti unus ex fide; letabitur in Domino, id est, in resurrectione Domini, sperans et ipse in eo resurgere. Et sperabit in eo, quia apertum iam cur uoluit mori et resurgere et sic laudabuntur tandem, uenite, benedicti Patris mei , omnes recti corde: cum illi damnabuntur qui sunt distorti corde, quibus placet suum consilium et displicet consilium  Dei.



PSALMUS LXIu. IN FINEM PSALMUS CANTICI DAuID CANTICUM IEREMIAE ET EZECHIELIS DE POPULO TRANSMIGRATIONIS, CUM INCIPERENT PROFICISCI.

»Te decet hymnus, Deus, in Sion, et tibi reddetur uotum in Ierusalem. Exaudi orationem meam, ad te omnis caro ueniet. uerba iniquorum preualuerunt super nos, et impietatibus nostris tu propitiaberis. Beatus quem elegisti et assumpsisti, inhabitabit in atriis tuis. Replebimur bonis domus tue: sanctum est templum tuum, mirabile in equitate. Exaudi nos, Deus, salutaris noster, spes omnium finium terre et in mari longe. Preparans  montes in uirtute tua, accinctus potentia, qui conturbas profundum maris, sonum fluctuum eius. Turbabuntur gentes, et timebunt qui habitant terminos a signis tuis: exitus matutini, et uespere delectabis. uisitasti terram et inebriasti eam, multiplicasti locupletare eam. Flumen Dei repletum est aquis, parasti cibum illorum, quoniam ita est preparatio eius. Riuos eius inebria, multiplica genimima eius, in stillicidiis eius letabitur germinans. Benedices corone anni benignitatis tue, et campi tui replebuntur ubertate. Pinguescent speciosa deserti, et exsultatione colles accingentur. Induti sunt arietes ouium, et ualles abundabunt frumento: clamabunt, etenim hymnum dicent.«



ENARRATIO.


Res gesta memoratur in titulo. Notum est quomodo populus Dei, Isrel scilicet ductus est captiuus in Babylonem . Et cum essent illi captiui, Ieremias, qui erat de eodem populo, predixit illis reditum in Ierusalem post septuaginta annos, et restaurationem templi . Aggeus autem in reditu, sua auctoritate et consilio adiuuit templum reedificare . Hec autem in figura contingebant illis , ideo nostram in his attendamus peregrinationem. Due ille ciuitates umbra fuerunt duarum ciuitatum, que in hac uita simul miste sunt. Babylonia ciuitas fuit in ultimis finibus Persidis opulentissima et potentissima. Ierusalem ciuitas fuit in partibus Syrie, quam Iebusei edificauerunt,  et appellata est Iebus: illa destructa, edificata est Ierusalem. Sicut Babylonia maior et potentior fuit, ita et nunc maior est numerus infidelium; quia multi uocati, pauci uero electi : et sicut illa afflixit populum Isreliticum, ita infidelis populus nunc affligit populum Dei; quia nunc misti sunt, quandoque autem separandi: sed et nunc separati sunt, etsi non corpore, affectione tamen; quia duo amores faciunt has duas ciuitates, amor Dei et amor seculi. Interroget ergo quisque conscientiam suam, et uideat quem amet. Si amat mundum, ciuis est Babylonie. Exstirpet ergo cupiditatem, et plantet in se caritatem, ut de populo Babylonie transeat in populum Dei, quia de illo populo colligitur iste: prior enim ille est tempore, iste prior dignitate:  prius animale, deinde spirituale. Si autem amat Deum, ciuem celestis Ierusalem se cognoscit, peregrinum se hic esse intelligit. Toleret ergo captiuitatem, et sic speret reditum in patriam suam. Hanc reuersionem predicit nobis Ieremias qui interpretatur excelsus, scilicet Ecclesie doctores, mente ad superna erecti, terrena despicientes, docent nos exire mundum non passibus corporis, sed passibus anime, id est, amorem a mundi confusione subtrahere, quia Babylonia interpretatur confusio: et ad uisionem pacis suspirare, quia Ierusalem uisio pacis interpretatur, et sic incipiamus proficisci: quia mundi omnia paulatim deserere et celestia amare, hoc est incipere exire de captiuitate: et credendo incipiamus templum Dei reedificare, id est nosipsos.  Templum Dei uiui estis uos . Hoc templum modo edificatur, cum incipimus proficisci: et quandoque perficietur, cum peruenerimus, cum mortale hoc induet immortalitatem . Per Aggeum qui interpretatur festiuus, Christum intelligimus uerum sacerdotem, in quo uere sabbatizamus: in quo uerum festum facimus, uacantes a uitiis; qui nos iuuat in redeundo, qui facit nos uiuos lapides, aptos in edificium illius templi, in se angulari lapide utrumque populum unum faciens. Hec captiuitas incepit in Adam, et in Christo quodam modo finita est: spe enim salui facti sumus , et tandem finietur, cum mortale hoc induet immortalitatem Reditus filiorum Isrel post septuaginta annos, significat  hanc nostram peregrinationem finiendam transacto hoc seculo uolubili, quod uoluitur in septenario, id est, numero septem dierum: uel hoc modo septenario, quia in septenario accipitur uita cuiusque unius diei, in qua operari concessum est. Septimum est illud spatium temporis, in quo post huius uite transitum exspectatur resurrectio; octauum, ipsa resurrectio: uel quia septenarius constat ex ternario et quaternario, in quaternario accipimus carnalem generationem; quia corpus quatuor elementis constat, scilicet illos qui carnaliter uixerunt ante aduentum Domini. Per ternarium accipimus spiritales, qui fuerunt post aduentum Domini propter triplicem anime potestatem quia est rationabilis, irascibilis et concupiscibilis, quibus adduntur duo,  doctrina et uirtus. Transacto ergo hoc septenario, id est, completo numero fidelium, qui de utraque generatione est assumendus, finietur ista captiuitas. Tituli constructio: uerba huius psalmi referuntur in finem, scilicet temporum, scilicet intelligenda fieri postquam uenit plenitudo temporum. Psalmus Dauid, id est, bona operatio cuiusque fidelis. Unus fuit Dauid, sed non semper unus intelligitur: que operatio est canticum, id est, exsultatio de uerbo peregrinationis, id est, de cognitione peregrinationis, que cognitio fit cum incipiunt proficisci, uel quod canticum fit cum incipiunt proficisci. uox est ergo in hoc psalmo omnium fidelium, attendentium quod quandiu sumus in hoc corpore, peregrinamur a Domino. De qua peregrinatione iam exit, qui radice caritatis in  celestibus iam fixit cor suum, et sic hymnizat Deo:

Te decet hymnus, Deus, te decet laus uera cordis et operis, non Iouem, non Apollonem, non seculum istud: tibi soli decenter hymnitur, non in Babylonia, sed in Sion, id est, in populo illo qui speculator est, id est, qui hic se non habere manentem ciuitatem  attendit, sed futuram inquirit, a longe eam salutans. Due ciuitates sunt: una confusionis, altera diuine uisionis. Qui inter ciues confusionis, adhuc peregrinaris suspira ad patriam tuam, canta ex re, non solum uoce. Te decet hymnus, Deus, in Sion, quia non est speciosa laus in ore peccatoris , ideo in Sion, et non in Babylonia. Et tibi reddetur uotum in Ierusalem. Si innouaris,  iam non in Babylonia cantas: uota reddis, si in finem perseueras. Hic uouendum, ibi reddendum, ubi erit uera pax, uerum gaudium. Si quis bene cogitat quid uoueat Deo, uoueat et reddat seipsum, et ut me innouatum tibi tandem offeram in Ierusalem exaudi orationem meam, factam pro perseuerantia ut illuc perueniam, non detinear captiuus in Babylonia: ideo exaudi, ut perueniam: quia ad te, in quo est uisio pacis, omnis caro ueniet, id est, de omni genere hominum, siue masculus siue femina, siue liber, siue seruus, diues uel pauper, ueniet ad te et hic resurrectione prima, et postmodum resurrectione secunda, qua rapiemur obuiam Christo in era  : uel ideo tu exaudi, quia ad te conuertetur omnis homo, quia tu solus Redemptor: uel quia dixit in Sion et in Ierusalem, ne uideatur solummodo de Iudaico populo dictum, determinat quos uelit accipere: uel si in persona Iudeorum, notus in Iudea tantum premitur, per hoc captiuamur a gentibus; sed futurum est quando ad notitiam ueniet omnis caro per uerbum caro factum. In te benedicentur omnes gentes : uel acturi sunt ante tribunal tuum tam boni quam mali. Et opus est ut exaudias, quia uerba iniquorum preualuerunt super nos: uerba serpentis et Eue nimis iniqua, Eritis sicut dii . Nimis dominati sunt nobis, quia captiuauerunt, quia eiecerunt nos  de paradiso: uel quia quisque in qua patria natus est illius et linguam et mores discit, dicit iste iam de Babylonia in qua natus est, redire cupiens in Ierusalem: uere mendacium coluerunt patres nostri , praua nos docuerunt, scilicet dimittere Creatorem, qui nos fecit, et adorare ea que fecimus: dimittere Creatorem et adorare creaturam, uel dogmata philosophorum et fatuitas gentilium: preualuerunt dico, sed non demerserunt; quia iniquitatibus nostris tu propitiaberis: loquitur ad Christum quasi ad pontificem. Propitiatio est miseratio exhibita post sacrificium: ita et Christus uolens propitiari populo suo, factus est sacerdos, orans ad Patrem eleuatis in cruce manibus: ut possis dicere, Dirigatur  oratio mea sicut incensum in conspectu tuo . Hostiam obtulit, quia in ara crucis se ipsum immolauit, ipse pontifex, ipse hostia: ipse propitiator, ipse propitiatio: et quibus tu propitiaberis, beati erunt; sed quia unitatem elegit non multiplicitatem, non hereticos, non schismaticos, ideo conuenienter dicit: Beatus quem elegisti per gratiam, et assumpsisti per equitatis regulam: quia quos uocas per gratiam, illos postea assumis per iustitiam: uel quem tu, Pater, elegisti uocando, et assumpsisti de massa perditorum per uerbum tuum. Et reuera beatus, quia inhabitabit in atriis tuis, id est, non dimouebitur ullis aduersitatibus ab hac temporali Ecclesia; qui inhabitabit in atrio, non excludetur  a palatio. Inhabitabit ideo dicit, quia multi habitant hanc temporalem Ecclesiam, sed non inhabitant; quia ad tempus credunt, et in tempore tentationis recedunt. Atrium est habilis locus ante domum, ita et in ornamento uirtutum hec temporalis Ecclesia precedit illam que mansura est in eternum. Inhabitabit in atriis tuis, id est, perseuerabit in hac temporali Ecclesia, et tandem replebimur in bonis domus tue, ut intelligamus in illo beato multos: ideo dicit replebimur, quia etsi sit in caritate unitas, in personis tamen est distinctio: prius pleni sumus bonis domus Dei, id est, angelicis uirtutibus, sed illa bona euacuauimus: sed tandem replebimur in illis bonis,  quibus plena est domus tua, id est, angelica creatura quam inhabitas: uel illis bonis, quibus plena est domus tua, id est, Christus scilicet immortalitate et impassibilitate, uel uirtutibus Christi tui: uel in illis bonis, quibus illi sunt pleni in quibus habitas. Et ne quis bona ista putet aurum, argentum, uestes pretiosas, quibus domus mortalium ornantur, subiungit: Sanctum est templum tuum, id est, qui sunt domus tua, sunt templum tuum: quod templum mirabile est, id est, desiderabile et amabile non in diuitiis, scilicet non in auro, non in argento, sed in equitate, id est iustitia. Si enim equitas in illis mirabilis non esset, multi sancti pannosi, senes decrepiti, despicabiles uiderentur, qui tamen propter equitatis decorem in honore habentur. uel replebimur  in bonis domus tue, id est Ecclesie, que diuersis munerum spiritualium excubat bonis, si presentia bona uolumus accipere. Sanctum est templum tuum. Si Christum accipimus, sanctum est templum in quo inhabitat omnis plenitudo diuinitatis , ut domus sit Ecclesia, templum Christus. Et ut illis bonis repleamur, uel quia beatus est quem tu assumpsisti, exaudi nos, Deus salutaris noster: mitte quem missurus es , salutaris noster, assumendo naturam nostram. Tu exaudi, qui es spes non solum Iudee, sed omnium finium terre, id est, in quo omnes gentes omnium finium terre, id est, qui habitant in finibus gentium, id est, in insulis marinis: ad illos enim usque peruenit notitia tua. uel omnium finium terre, id est, gentilium, ambientium  nos cultam terram. uel omnium finium terre, id est, omnium illorum qui se a terrenis contraxerunt, non corpore, sed affectione. Et spes in mari longe, id est, etiam illi in te sperabunt qui sunt mare, id est amari, et in profundo huius seculi uersantes, et ideo longe a te: uel in mari, expositiuum est illius, omnium finium terre: ut dicat non solum finium terre, id est, in mari, scilicet in insulis, sed etiam in longo mari: id est, in remotis insulis. Quomodo spes gentium futurus sit ostendit, scilicet mittendo doctores suos usque ad fines terre, qui eum ducent in notitiam omnium gentium. Hoc modo factus est Deus spes omnium finium terre: Preparans montes, id est, apostolos prius a te illuminatos, deinde alios transfundentes lumen tuum: in uirtute tua, non sua: quia  in se infirmi, in te fortes: infirma mundi elegit Deus ut confunderet fortia : tua dico, accinctus potentia, id est, illis potentibus ministris. Aliter: Preparans montes in uirtute tua, id est, in Christo eminuit uirtus tua, qui Christus erit accinctus potentia, id est, potenti carne immuni a peccato, qui per illos montes uirtutibus et miraculis conturbas profundum maris ab bonum, etiam profunda corda impiorum amaricantium profunditate peccatorum et secundum hanc sententiam qui conturbas sonum fluctuum eius, id est, timere facis contradicentes et persequentes. uel conturbas profundum maris, id est diabolum: sonum fluctuum eius, id est, uatum et philosophorum murmura et inconditos fremitus. Inde turbabuntur, quia uidebunt sanctos suos et uates  impotentes et multos: uel sonum fluctuum eius, id est uisiones principum. Et quia hec uidebunt in maioribus, turbabuntur gentes, id est minores. Et timebunt qui habitant terminos, id est, qui neque carnales sunt, nec omnino iusti: uel in malum: Qui conturbas per illos montes profundum moris, id est, profunda corda impiorum, ut commoueantur contra montes. Reuera conturbata erunt, nam sonum fluctuum eius, subaudis quis per se sustinebit, ubi magnum quid incurrit? Solet defectio uerborum fieri. Nisi quia Dominus erat in nobis, cum insurgerent homines in nos, forte uiuos deglutissent nos . Sonum fluctuum, id est, minas et terrores persecutorum eius maris. Exponit quid per mare uelit intelligi. Turbabuntur gentes: sed que cura? Tandem  timebunt non solum alii uiciniores, sed etiam illi qui habitant terminos terre, id est remotissimi: uel timebunt prius, qui post timorem se inhabitando facient terminos. Timebunt dico, a signis, id est miraculis, non montium, sed tuis, Domino cooperante et sermonem confirmante sequentibus signis . Quid inde quod timebunt et credent? Exitus matutini et exitus uespere delectabis, id est, facies eos exire prosperitatem, que significatur per matutinum; et aduersitatem, que significatur per uesperam: ut neque extollantur prosperitate, nec frangantur aduersitate. Si non delectat te exitus, non laborabis exire. Quid lucreris et ipse damneris? Ecce uerbum Domini quod te delectet, quo traheris ad non consentiendum ei, qui tibi aliquid promittit ut iustitiam deseras,  ut fraudem facias, mane tibi est: quod tibi lucrum blanditur, et laqueus est: habes qua exeas, qua euadas: recurre ad uerbum Dei. Quid prodest homini si uniuersum mundum lucretur, anime uero detrimentum patiatur? . Quod si minus tecum agitur ut committas aliquid, uespere tibi est, quod turbaris, quod quasi irruente nocte grauaris, sed habes et hic qua euadas, uerbum Dei. Nolite, inquit, timere eos qui occidunt corpus , et sic delectabit te exitus matutini et exitus uespere, quia utrumque contemnere faciet: hoc modo delectabis: uisitasti terram qui prius erant mane, factos ad terram, aptos ad cultum: uisitabis iustificando, et preparando corda eorum ad sulcationem uerbi tui. Et inebriasti eam; multiplicasti locupletare eam, id  est, spirituali gratia et multiplicibus donis ditasti. Per quos autem ministros uisitabit? Flumen Dei repletum est aquis. Quasi dicat: Aranda est terra illa, et prius irriganda: sed prius flumen Dei, id est primitiua Ecclesia Iudeorum, a qua riui emanauerunt, totam terram irrigantes. Illud flumen repletum est aquis, id est, spiritualibus donis et predicatione ueritatis, et sic terra illa irrigauit, et per illud flumen irrigando terram, parasti cibum illorum, scilicet panem uite et intellectus illis dedisti: qui prius fuerant mare, nunc sunt facti culta terra. Cibus iste non dentibus manditur, sed animi auiditate deuoratur, de quo dictum est: Panem angelorum manducauit homo . Tu parasti, quoniam ita est preparatio eius, scilicet, cibi per gratiam, non per  meritum. Et quia ex te habent totum, o Domine, ut flumen illud repleatur aquis, tu inebria riuos eius, id est apostolos, ex quibus ipsum flumen magis et magis augeatur, et per illos riuos inebria genimina eius, id est, multiplica successores in eodem populo, et sic postea gentilis populus germinans in stillicidiis eiusdem fluminis, id est, in leuioribus doctrinis; iuxta illud: Lac uobis potum dedi, non escam . Letabitur, id est, cum letitia succedet Ecclesie de Iudeis. Aliter: Multiplicasti locupletare eam, id est, multiplicibus donis ditare disposuisti illam terram. Quasi aliquis dicat: Et unde illa multiplicia dona? Flumen Dei, id est, Spiritus sanctus a Patre et Filio emanans, repletus, id est, multipliciter est plenus aquis, id est, spiritualibus  donis, non ab alio, sed a se plenus. Et tu, Deus, per illud flumen mittendo Spiritum et inebriando corda, parasti cibum illorum qui facti sunt terra tua, dando dona singulis conuenientia pro modo cuiusque. Tu hoc facis: quoniam ita est preparatio eius terre: nisi a te, parari non posset. Riuos eius inebria, quod alibi sulcos, id est, corda illius terre uomere predicationis proscissa repleas gratiarum eiusdem fluminis. Et multiplica genimina eius, id est, multiplica in Christo generatos ubique terrarum. Et tunc germinans, id est, rudis ad fidem accedens, letabitur in stillicidiis eius fluminis, uidens mundum iam plenum credentibus ex omni parte. Et hoc modo reparando, Benedices corone anni benignitatis tue. Annus benignitatis, tempus reparationis. Anni fuerunt,  anni sterilitatis. Corone anni, gloriosi uictores, triumphantes cum Christo de diabolo. Illi corone, id est, illis uictoribus, qui erunt in anno benignitatis, id est, tempore reparationis. Benedices, id est, multiplicare facies numerum fidelium tuorum. Et campi tui, id est, qui corona, id est, humilis populus, quem tu tuum fecisti per gratiam, replebuntur ubertate, abundantia uirtutum. Per hos accipimus Iudeos iam humiliatos. Pinguescent etiam speciosa deserti, id est gentiles, qui prius erant inculti, facti speciosi timore uerbi Dei, exstirpatis inde sentibus uitiorum, pinguescent uirtutibus et adipe bonorum operum. Et colles tui, id est, eminentes inter alios, scilicet eorum doctores, exsultatione accingentur, id est, undique stipabuntur  exsultanti turba fidelium. Exponit quod dixit: Colles exsultatione accingentur. Induti sunt, subaudis multo uellere, arietes ouium, id est, predicatores, duces gregum Christi, undique erunt fidelium multitudine uelut lana cooperti. Et ualles abundabunt frumento, id est, uirtutibus et bonis operibus, frumento abundabunt non hordeo quod foris tegitur, et intus latet, id est, opera bona in aperto facient, ut uidentes alii glorificent Dominum eorum. Et tunc omnes colles et campi clamabunt, et hoc probat. Etenim hymnum dicent, id est, corde et opere Deum laudabunt. Aliter: Benedices corone anni benignitatis tue. Hucusque dixit populum Dei rediturum de Babylonia in Sion: dehinc de remuneratione quam recepturi  sunt, qui in captiuitate detenti non sunt: o Domine, quia tu propitiaberis hic iniquitatibus nostris, benedices, incrementum dabis, corone, multitudini fidelium te ambientium: uel uictoribus qui hic inter mundanas illecebras uictores exstiterunt: corone dico anni benignitatis tue, id est, tibi preparate in tempore plenitudinis, cum benignitatem tuam humano generi exhibuisti. Et campi tui, Iudei culti uomere uerbi tui, omnimoda ubertate replebuntur, cum Deus erit omnia in omnibus. Pinguescent speciosa deserti, id est, qui de gentili populo facti erunt speciosi, id est fideles prius sine humore uerbi Dei, omni letitia replebuntur: et tunc colles, id est, prelati in utroque populo exsultatione accingentur, id est, magna letitia, portantes manipulos suos. Inde  exsultabunt, quod non frustra laborauerunt. Induti sunt, subaudis exsultatione, cum mortale hoc induet immortalitatem . Arietes ouium, id est, duces gregum Christi; et ualles, id est, eorum subiecti, abundabunt frumento, id est, pane angelorum. Et cum uiderint illum quem diu esurierunt, facie ad faciem, tunc clamabunt. Quid clamabunt, subiungit: Etenim hymnum dicent, id est, uotum reddent in Ierusalem. Beati qui habitant in domo tua, in seculum seculi laudabunt te .



PSALMUS LXu. IN FINEM CANTICUM PSALMI RESURRECTIONIS.

»Iubilate Deo, omnis terra; psalmum dicite nomini eius, date gloriam laudi eius. Dicite Deo: Quam terribilia sunt opera tua, Domine: in multitudine  uirtutis tue mentientur tibi inimici tui. Omnis terra adoret te, et psallat tibi, psalmum dicat nomine tuo. uenite et uidete opera Dei; terribilis in conciliis super filios hominum. Qui conuertit mare in aridam: in flumine pertransibunt pede, ibi letabimur in ipso. Qui dominatur in uirtute sua in eternum, oculi eius super gentes respiciunt: qui exasperant, non exaltentur in semetipsis. Benedicite, gentes, Deum nostrum, et auditam facite uocem laudis eius. Qui posuit animam meam ad uitam, et non dedit in commotionem pedes meos. Quoniam probasti nos, Deus, igne nos examinasti, sicut examinatur argentum. Induxisti nos in laqueum, posuisti tribulationes in dorso nostro, imposuisti homines super capita  nostra. Transiuimus per ignem et aquam, et eduxisti nos in refrigerium. Introibo in domum tuam in holocaustis, reddam tibi uota mea que distinxerunt labia mea. Et locutum est os meum in tribulatione mea. Holocausta medullata offeram tibi cum incenso arietum, offeram tibi boues cum hircis. uenite et audite, et narrabo, omnes qui timetis Deum, quanta fecit anime mee. Ad ipsum ore meo clamaui, et exaltaui sub lingua mea. Iniquitatem si aspexi in corde meo, non exaudiet Dominus. Propterea exaudiuit Deus et attendit uoci deprecationis mee. Benedictus Deus, qui non amouit orationem meam et misericordiam suam a me.«



ENARRATIO.


Canticum psalmi, id est, exsultatio et letitia operationis bone, scilicet resurrectionis Domini nostri. Canticum psalmi, est hymnus spiritualis scientie ex operibus adepte. Psalmus cantici, est predicatio boni operis existentis per scientie et cognitionis doctrinam. Hanc exsultationem continet hic psalmus, scilicet gaudium uictoriosissime resurrectionis Domini nostri Iesu Christi, que precessit in capite, et sequetur in corpore, hic in spe et tandem in re. Hanc resurrectionis spem Iudei sibi soli attribuebant, presumentes de iustitia meritorum, presumentes etiam quod de genere patriarcharum et prophetarum erant: et ad illos solos specialiter prophetica dicta directa erant. Horum contumaciam propheta  in hoc psalmo contundit, agens pro fide gentium uocatarum ad eamdem spem.

Iubilate Deo, omnis terra, uocata ad gloriam resurrectionis. Iubilus est tanta letitia cordis, quanta uerbis exprimi non possit. Omnis terra, id est catholica Ecclesia: quisquis partem facit, abscissus de toto, ululare uult, non iubilare. Iubilate, id est, erumpite in uocem gaudiorum, si non potestis uerborum, non sola Iudea, sed omnis terra posita in spe resurrectionis glorie filiorum Dei, in capite premissa, prius de morte tristis Psalmum dicite nomine eius, id est, bene operamini non ad humanam laudem, sed ad honorem Dei. Psallere, est musico instrumento pulsu manuum uoci concordare: psalmus est melos redditum ex illo instrumento quod  uocatur psalterium. Iubilate in uobis, psalmum dicite ad alios.

Qui intus iubilat ad audientiam Dei, psallat ad audientiam hominum: non autem sibi, sed nomini eius: ut alii uidentes opera uestra bona, glorificent Patrem uestrum . Et iubilando, Date gloriam laudi eius. Qui gloriatur, in Domino glorietur . uos, gentes, nolite imitari superbientes Iudeos, qui de iustitia meritorum presumentes, inuident gentibus gratiam Euangelii, quod eis peccata condonentur, quasi non habeant quod eis condonetur, cum tamen scriptum sit: Omnes enim peccauerunt et egent gloria Dei ; et tanquam iusti operarii ipsam resurrectionis gloriam premium sibi promittunt, putant se esse sanos cum sint egrotantes: atque  ideo periculosius egrotant, qui si mitius egrotarent, nunquam phrenetici medium occiderent. Sed date gloriam laudi eius, id est, de iustitia nolite nobis gloriam dare, sed Deo. Iubilantes et gaudentes, nolite uobis gaudere, ne per superbiam amittatis quod per humilitatem accepistis, sed potius terreamini, uidentes alios per superbiam abiectos: dicite, non in ore, sed in corde Deo, id est, ad laudem Dei: Quam terribilia sunt opera tua, Domine, id est, cum timore et tremore uestram salutem operamini.

Abscissa est olea, et tu oleaster insertus, Noli altum sapere, sed time , noli extolli super ramos precisos. Non enim tu radicem portas, sed radix te. Si enim Deus naturalibus ramis non pepercit,  multo minus tibi parcet : qui cum sterilis esses per naturam, insertus es in pinguedinem olee. Augustinus: »Fratres mei, sicut non est insultandum ueteri fracture, ita nec noue, id est hereticis, sed pro eis orandum. Potens est enim Deus iterum inserere illos . Fusus sanguis Christi donatus est homicidis, non dicam deicidis: et quem fuderunt per insaniam, iam bibunt per misericordiam. Reuera timenda sunt opera tua, quia in multitudine uirtutis tue mentientur tibi inimici tui. Alii inimici ad hoc de sibi contrariis mentiuntur, ut eorum potentiam et gloriam minuant: sed tui inimici ad hoc mentiuntur, ut emineat uirtus tua. In multitudine uirtutis tue, id est, ut multa ostendatur uirtus, id est potentia tua: mentientur tibi, id est ad gloriam tuam: inimici tui,  Iudei: in nullo tanta et tam manifesta apparuit uirtus Dei, quam in resurrectione. Maius fuit a morte resurgere, quam non mori. Hanc uirtutem ipse Dominus prius commendauit cum diceret: Generatio praua et peruersa signum querit, et signum non dabitur ei, nisi signum Ione prophete. Sicut fuit Ionas in uentre ceti tribus diebus et tribus noctibus, sic erit filius hominis in corde terre tribus diebus et tribus noctibus . Sicut illum uiuum cetus euomuit, ita et Christum terra: et interim eamdem uirtutem resurrectionis commendauit, cum Iudei quererent, In qua potestate hec facis?  Et ille: Soluite templum hoc, et post triduum reedificabo illud . Increduli Iudei uisis multis uirtutibus multisque miraculis,  cum causas mortis in eum quererent et non inuenirent, adduxerunt multos falsos testes, ad ultimum adduxerunt illos qui dicerent: Possum destruere templum istud, et post triduum reedificare illud . Augustinus: Mentiris, o Iudee false testis: dixit enim, Soluite: uoluntarie moritur, non necessitate: ponit animam, nemo tollit. Mentiti sunt ergo, ut crucifigereris: ideo crucifixus, ut morereris; ideo mortuus, ut resurgeres: resurrexisti, ut credentes saluarentur. Iterum te moriente et a morte resurgente, mentiti sunt non sibi, sed tibi. Inimici tui positi sunt custodes ad sepulcrum. uidentes eum resurgere, dixerunt ueritatem; sed eadem auaritia que captiuauit discipulum comitem Christi, captiuauit militem custodem sepulcri. Auctus  est numerus mentientium ut augeretur numerus credentium: contra mendaces apparuisti ueracibus, sed quos tu fecisti. Augustinus: »Age, false testis. Si uigilabas, quare non prohibebas? Si dormiebas, unde scis quod factum sit?« Mentiris tibi et Christo. Mentiris, sed me de uera potentia certum facis. Dubitaturus fortasse fueram: sed non sinit manifesta falsitas tua, nec possum a tanta falsitate non dissentire. Ergo pro ablata Iudea omnis terra adoret te, id est, te ueneretur ut Deum, non contemnat ut hominem, quia pars terre adhesit mendacio, generalitas admonetur ad ueritatem: tibi se humiliet, quia paulo ante fuisti humillimus inter manus mentientium, altissimus super uerticem laudantium angelorum.  Adoret ore, et psallat opere, tibi, non sibi: ut uidentes bona opera, glorificent te. Et quod te adorat, tibi psallit, quia gratie tue est, inde psalmum dicat nomini tuo. uenite ab omni terra credendo, relinquite mentientes Iudeos: et uidete, id est, intelligite opera Domini, hec scilicet: Terribilis in consiliis super filios hominum. Ne attendatis formam qua homo inter homines, sed consilium terribile quo super homines. Filii hominum crucifigentes, excecati; crucifixus, est exaltatus; que illi moliti sunt in mortem unius, iste conuertit in salutem multorum; que eorum callida consilia machinata sunt ad perditionem, iste iusto iudicio exercuit aliis ad saluationem; aliis ad cecitatem, ut tandem excecati humiliarentur, humiliati confiterentur, confessi illuminarentur.  Et in hoc terribilis, quia conuertit mare in aridam, id est, mundum amaricantem curis perniciosis, seuientem fluctibus persecutionum, conuertit in aridam, id est, in terram, ut sitiat dulcem aquam, scilicet gratiam sancti Spiritus et doctrinam uerbi Dei. Et conuersos eousque promouit, quod in flumine pertransibunt pede, id est, ex facili. Flumen est mundus totus: quia dum hoc decedit, illud succedit: uel ipse ordo, ipsa in rebus habendi necessitas, quoddam flumen est. In hoc flumine pede, id est, ex facili transitur, si qui in eo sunt, in aridam conuertentur, non illigentur, credant in Christum. Sic non erit querendus equus, quia eius humilitas transportabit: ut quod mortale est et fluxum, tandem fiat immortale et incorruptibile: uel pede, id est, Christo  duce, credendo in eum, qui pede, id est humilitate, non equo, id est, elatus superbia, transiuit hunc mundum, pertransibunt flumen, id est, superabunt seculum istud. Ibi, id est, in illa transitione siue in presenti, siue in futura, letabimur hic in spe, in illa re: non in meritis nostris, sed in ipso qui dominatur in uirtute sua resurgendo: qui prius seruiuit in infirmitate: in propria uirtute dominatur, non in aliena, ut homo qui in multitudine militum regnat. Ibi letabimur non solum Iudei, sed et gentes; quia oculi eius super gentes respiciunt, id est, uocat gentes ad misericordiam, non solum Iudeos, sicut scriptum est: Gentes autem super misericordia honorare Deum . Et ideo quia omnes egent misericordia, tam Iudei quam gentiles, qui exasperant, id est, qui  litigant indignantes de uocatione gentium, et sic Deum sibi exasperant, id est, iratum reddunt, non exaltentur in semetipsis, id est, non glorientur in meritis suis, imo humilientur in se, confitentes se peccatores et egere misericordia, ut in Deo exaltentur. Unde quia oculi eius super gentes respiciunt, benedicite, gentes, Deum nostrum, id est, communem Iudeorum et gentium. Iudei agant de iustitia sua; sed uos, gentes, benedicite Deum de misericordia uobis collata, et auditam facite uocem laudis eius, id est facite ut audiatur: quia omnes peccauerunt et egent gloria Dei , non sua. Benedicite, id est, humiliamini sub potenti manu Dei, ut uos exaltet . Ab omnibus gentibus iure est benedicendus, id est laudandus,  in quo omnes gentes benedictionem accipiunt, sicut in primo maledictionem acceperunt, cui dictum est: In quocunque die comederitis ex eo, morte moriemini . Sicut in Adam omnes moriuntur, ita et in Christo omnes uiuificabuntur . uel benedicite in uobis, auditam facite, aliis. Ideo benedicite Deum nostrum, id est, illum quem nos Iudei benedicimus, quia non solum uobis prestitit misericordiam, sed et nobis, illum benedicite, quem ego Dauid benedico: Qui posuit animam meam ad uitam, id est humiliauit animam meam, fecit intelligere peccatum meum, ut hoc modo uiueret; iuxta illud: Conclusit Deus omnia sub peccato, ut omnium misereretur . uel positam in morte in Adam, posuit ad uitam in se:  uel humiliauit animam meam multis angustiis, per quas deducat eam ad uitam eternam. Et non dedit in commotionem pedes meos, id est, in tribulationibus fecit me ita perseuerantem, ut affectiones mee nullo modo commouerentur. Nemo enim mittens manum in aratrum, retro debet respicere . Non dedit in commotionem, sed potius in probationem, quoniam probasti nos, Deus: uel hoc modo continuatur. Quasi dicat: Unde erant mouendi pedes? Quia per multas tribulationes introitur in regnum Dei. Quoniam probasti nos, Deus, id est in experimentum duxisti, ut cor nostrum probaremus, quod nobis ante laborem incognitum erat. Toleranda sunt flagella corripientis, ut non sit tandem sententia punientis. Hoc modo probasti: igne nos examinasti,  igne tribulationis, non ut absumeres, sed ut sordes auferres. Sicut examinatur argentum. Non incinerasti ut paleam, sed puros reddidisti ut argentum. Hoc modo examinasti. Induxisti nos in laqueum, corporis non mentis: qui corpus quidem necteret, sed anime uincula solueret: non ut absumeremur, sed ut liberationes tuas experiremur. Posuisti tribulationes in dorso nostro male prius erecto: id est fecisti nos incudem tuam. Erecti eramus superbiendo, incuruasti nos ut humiliaremur. Hoc modo posuisti tribulationes: Imposuisti homines super capita nostra. uidimus superiores, qui nobis erant peiores; sed nos illesi transiuimus per ignem et aquam. Similitudo ab olla, que si sit bene cocta igne, non dissoluitur aqua: ita et nos fuimus solidati in passione,  ut blanditie non possent nos dissoluere: et tandem postquam nos probasti, induxisti nos in refrigerium; subiungit: Introibo in domum tuam. uel hic eduxisti nos in refrigerium mentis, postquam transiuimus per ignem et aquam, non ut frigescamus, sed ut quieti magis ferueamus. Introibo in domum tuam super celestem Ierusalem, supernorum ciuium societatem, in holocaustis, ubi me offeram totum absumptum igne diuino, cum corruptibile hoc induet incorruptionem , et anima erit sine offensa, tunc reddam tibi uota mea, id est, meipsum quem tibi hic uoui. Quisquis bene cogitat quid uoueat Deo, uoueat seipsum et reddat totum. Que uota prius in tribulationibus distinxerunt labia mea, id est,  distincte separauerunt a non uouendis. Hec distinctio, ut te accuses, illum laudes; a te tibi nichil boni, ab illo nichil mali; te egentem, illum sufficientem: te peccatorem, illum misericordem; te mendacem, illum ueracem. Et offeram tibi ea que locutum est os meum, scilicet os cordis uoci consonum. In tribulatione mea, id est quam tribulationem cognoui meam, id est mihi utilem, quia tribulatio patientiam operatur . Hec uoui, hec locutum est os meum in tribulatione mea. Holocausta medullata offeram tibi, id est sacrificia illa que plena erunt interiori caritate, non exteriori, desiderando non transitoria, sed eterna. Quasi dicat: Hic ignis tribulationis talem hostiam parat. Offeram tibi boues, id est contumaciam legis retractantes et leni iugo Christi colla submittentes.  Cum hircis, id est cum illis qui prius fetidi peccatis, postmodum penitentia et eleemosynis ea mundantes, in bonis operibus perseuerant. Hec in uoce Ecclesie. Si autem in persona unius fidelis, offeram tibi holocausta medullata, id est pinguia et acceptabilia: cum incenso arietum, id est lasciuiam in me mactando, offeram tibi boues, superbiam mactando, cum hircis damnando fetorem uitiorum. uel holocaustum damus Deo spiritum contribulatum: sed tunc medullatum, cum intus gerimus fidem et operationem. His duabus rebus diligenter completis, perfectus efficitur Christianus. Et hec holocausta offeram cum incenso arietum, id est cum oratione prelatorum. Imitando eos, offeram tibi boues cum hircis: boues, predicatores uomere uerbi Dei corda  hominum sulcantes: hirci, hirsuti spinis uitiorum. Sed et hos offert Ecclesia postquam conuertuntur. Hircus fuit latro, qui confessus est Domino in cruce : respexit eum Dominus, et factus est bos eius, predicator eius. Et quia mihi Dominus tantam misericordiam contulit, ergo uenite passibus fidei, audite aure interiori, id est diligenter intelligite, non de sola Iudea, sed omnes qui timetis Deum. Non enim datur audire, id est intelligere que intelligenda sunt, nisi timentibus Deum timore casto, id est: diligentibus timor Dei aperiat aures, ut sit qua intret que narraturus sum. Quanta fecit anime mee. Ideo audite, ut et uestre anime eadem faciat. Hec sunt illa bona que mihi fecit. Prius ad alium clamabam, et ore alieno, non meo: sed ipse me docuit  ad quem clamarem, et quomodo. Ad ipsum clamaui, id est non propter aliud: quod clamare non est paterne uetustatis, sed gratuite nouitatis: ore meo, non alieno, iuxta illud, prout ducebamini, euntes . Prius enim ad creaturam ibam more paterne traditionis: uel ore meo, id est uoce cordi consona: et ideo meo, quia exsultaui sub lingua mea, id est in corde. Si aliud clamas ore, aliud affectas corde, non ad ipsum clamas tuo ore. In ore ergo ita clamandum, ut nulla exsultatio sit sub lingua, id est in corde, nisi in his qui bene sonant in ore: et quantum donat diuina gratia anime Christiane, si illum solum predicet, in illo exsultet. O summum bonum, super omnem enim gloriam protectio: ideo  exaltaui sub lingua mea. Nam si aspexi iniquitatem in corde meo, cum esset equitas in ore, non exaudiet Dominus. Proprium hoc est corporis Christi. Deprehensus forsan est aliquis? Male, inquies, fecit, peruerse fecit: et quod in alio clamas, forsan ipse affectas: nec quia fecit, sed quia deprehensus est, clamas, id est facere disponebas, nisi lex contrairet: Dilectio autem foras mittit timorem . Non est aspicienda iniquitas, sed despicienda. Digna est despici ut calcetur, non aspici ut ametur. Intus tibi omne peruersum displiceat, si placere uis illi qui intus uidet. Propterea, id est, quia clamaui ut clamandum fuit, exaudiuit Deus. Ita et uos exaudiet, si recte ad eum clamaueritis. Reuera exaudiuit, quia attendit, id est, quia attentum se ostendit fuisse,  uoci deprecationis mee: facte pro peccatis. Unde benedictus Deus, id est, multiplicetur in suis, qui non amouit orationem meam factam pro perseuerantia, id est, non distulit dare quod oraui. Et non amouit misericordiam suam a me, qua uocat, qua iustificat.



PSALMUS LXu. IN FINEM IN HYMNIS PSALMUS CANTICI DAuID.

»Deus misereatur nostri, et benedicat nobis: illuminet uultum suum super nos, et misereatur nostri. Ut cognoscamus in terra uiam tuam, in omnibus gentibus salutare tuum. Confiteantur tibi populi, Deus, confiteantur tibi populi omnes. Letentur et exsultent gentes, quoniam iudicas populos in equitate, et gentes in terra dirigis.  Confiteantur tibi populi, Deus, confiteantur tibi populi omnes: terra dedit fructum suum. Benedicat nos Deus, Deus noster, benedicat nos Deus, et metuant eum omnes fines terre.«



ENARRATIO.

Hic sequens psalmus potest iungi cum superiori: quia priores illi, Dauid et alii, uidebant Domini resurrectionem futuram et gentium concorporationem, orant ut adducantur ille: alie oues. Hic titulus est secundum Augustinum, secundum Hieronymum ita: Unus fuit Dauid, sed non semper unus in hoc nomine intelligitur, sicut in hoc psalmo uox est omnium fidelium. Inquit Dominus: Ego sum uitis uera, uos palmites, et Pater meus agricola est . Quia ergo corpus Christi uinea Dei est, rogat Dominum  uinee, ut eam colat et benedicat, ut fructum plurimum afferat. Orant etiam primitiui, ut concorporentur multi. Hic psalmus refertur in finem, id est in perfectionem, ut perficiatur corpus Christi: et est accipiendus in hymnis, id est, laudibus: quia magna laus Dei est, multiplicatio fidelium: et est psalmus cantici, id est, operatio exsultationis: quia hec operari et hoc optare, magnum gaudium. Ecclesia supplicationem suam dirigens, ad necessarii nominis currit auxilium, dicens:

Deus misereatur nostri. Bene enim prius misereri petit, qui de meritis non presumit. Prius enim fuit ut misereretur errantibus, et postea benedictionis sue dona prestaret. Cantemus ergo ista, oremus  ista, deprecemur ista, non uoce inani, sed corde ueraci: non uoce sterili, sed corde feraci. Deus misereatur nostri, id est, iustificet nos per gratiam suam. Et benedicat nobis, id est, multiplicet uirtutibus, uel multiplicet nos: hac benedictione benedicat: illuminet uultum suum super nos. Quamdam singularem benedictionem petit, quam soli boni optant, non in istis temporibus, que uoluit Deus esse communia bonis et malis: quia si bonis ea tantum daret, putarent mali propterea tantum Deum colendum. Si tantum malis daret, timerent boni infirmi conuerti, ne forte illis ista deessent: rursus, si solis bonis ista auferrentur ipsa sola putaretur pena qua mali punirentur. Quod ergo Deus dat ea bonis, consolatur timentes: quod malis, admonet bonos ut alia desiderent.  Et quia hanc benedictionem non petit, audiamus. Illuminet uultum suum super nos, non quantum ad se illuminet, quia non potest illuminari lumen omnia illuminans: sed uultum suum, id est, uoluntatem super nos illuminet, dando nobis notitiam sue uoluntatis. uel impressisti nobis uultum tuum, id est, fecisti nos ad imaginem tuam quam obscurauimus. Mitte radium sapientie tue, expelle tenebras nostras, ut fulgeat in nobis imago tua, id est ratio. Et post illuminationem uultus sui misereatur nostri hac miseratione: Ut cognoscamus in terra uiam tuam, non in una parte tantum, sed in omnibus gentibus salutare tuum, id est, Christum. Quod supra terra, hoc hic in omnibus gentibus: quod ibi uia, hoc hic salutare. In hac terra morientium ostende nobis uiam,  que ducat ad terram uiuentium: uiam illam que non fallit, scilicet Christum tuum qui dixit: Ego sum uia et ueritas et uita . uia est, quia in se ducit: ueritas, quia per se ne erremus: uita quia ad se ducit, ut in ipso requiescamus. Et ut illum cognoscant, confiteantur tibi populi, Deus, confiteantur iniquitatem suam, confiteantur gratiam tuam, se accusent, te laudent, se reprehendant, te glorificent. Confiteantur tibi populi Iudaici, confiteantur tibi omnes populi. Omnes enim peccauerunt . Et hanc confessionem faciam non in tristitia, sed letentur et exsultent gentes. Si plorant ante iudicem confessi latrones, merito exsultabunt ante Deum confessi fideles, et hoc ideo, quia misericors est. Exigit confessionem, ut liberet humilem. Inueniat te punitorem  tuum, ut mittat tibi saluatorem suum. Damnat non confitentem, quia merito punit superbientem. Ideo confitentes tibi et se punientes exsultent, quia tunc confitentur qui iudicas populos in equitate, humiles saluando, superbos damnando. Quasi aliquis dicat: Non est inde letandum quia iudicat populos in equitate. Ad hoc et gentes in terra diriges, diriges in terra morientium, ut non timeant cum iudicabuntur in terra uiuentium. Corrigantur itaque in terra merientium, ut iudicati, non damnentur in terra uiuentium. Ergo quia per misericordiam prius dirigis quam iudices, confiteantur tibi populi, Deus, confessione laudabili, non soli Iudei, sed confiteantur tibi populi omnes. Ideo te laudent, quia terra dedit  fructum suum. Terra prius sterilis ante confessionem, nunc culta per dexteram tuam, id est, Christum, dedit fructum boni operis. Hec dextera et tonat et pluit. Timeamus tonantem, excipiamus compluentem. Et quia iam compluta est terra ad fructum, non eam deserat cultor suus in fructu, sed benedicat, id est, multiplicet nos Deus Pater, benedicat nos Deus noster Filius, benedicat nos Deus Spiritus sanctus, et sic multiplicet, ut tandem metuant eum omnes fines terre, ut tota terra Creatorem colat, non creaturam. Sicut bone terre est fructum facere, ita boni serui Dominum metuere. Potest et sic dici: Terra dedit fructum suum. Prior terra, id est, primus homo non dedit fructum suum: id est, non exhibuit obedientiam quam debebat: secundus homo de celo  celestis, non rapinam arbitratus est esse se equalem Deo; factus est obediens usque ad mortem: dedit fructum suum . uel terra dedit fructum suum, quia innouati bonum operantur, non timore pene, sed amore iustitie.



PSALMUS LXuII. IN FINEM PSALMUS CANTICI DAuID.

»Exsurgat Deus, ut dissipentur inimici eius: et fugiant qui oderunt eum, a facie eius. Sicut deficiet fumus, deficiant: sicut cera a facie ignis, sic pereant peccatores a facie Dei. Et iusti epulentur et exsultent in conspectu Dei et delectentur in letitia. Cantate Deo, psalmum dicite nomini eius: iter facite ei qui ascendit super occasum, Dominus nomen illi. Exsultate in conspectu eius, turbabuntur  a facie eius patris orphanorum et iudicis uiduarum. Deus in loco sancto suo: Deus, qui inhabitare facit unius moris in domo. Qui educit uinctos in fortitudine: similiter eos qui exasperant, qui habitant in sepulcris. Deus cum egredereris in conspectu populi tui, cum pertransires in deserto, terra mota est: etenim celi distillauerunt a facie Dei Sinai, a facie Dei Isrel. Pluuiam uoluntariam segregabis, Deus, hereditati tue, et infirmata est, tu uero perfecisti eam. Animalia tua habitabunt in ea, parasti in dulcedine tua pauperi Deus. Dominus dabit uerbum euangelizantibus uirtute multa. Rex uirtutum dilecti dilecti, et speciei domus diuidere spolia. Si dormiatis inter medios cleros, penne columbe deargentate et posteriora dorsi eius in pallore  auri. Dum discernit celestis reges super eam niue dealbabuntur in Selmon: mons Dei, mons pinguis. Mons coagulatus, mons pinguis: ut quid suspicamini montes coagulatos? Mons in quo beneplacitum est Deo habitare in eo: etenim Dominus habitabit in finem. Currus Dei decem millibus multiplex, millia letantium: Dominus in eis, in Sinai, in sancto. Ascendisti in altum, cepisti captiuitatem, accepisti dona in hominibus. Etenim non credentes inhabitare Dominum Deum. Benedictus Dominus die quotidie, prosperum iter faciet nobis Deus salutarium nostrorum. Deus noster, Deus saluos faciendi, et Domini Domini exitus mortis. uerumtamen Deus confringet capita inimicorum  suorum, uerticem capilli perambulantium in delictis suis. Dixi: Dominus, Ex Basan conuertam, conuertam in profundum maris. Ut intingatur pes tuus in sanguine, lingua canum tuorum ex inimicis ab ipso. uiderunt ingressus tuos, Deus, ingressus Dei mei, regis mei, qui est in sancto. Peruenerunt principes coniuncti psallentibus, in medio iuuencularum tympanistriarum. In ecclesiis benedicite Deo Domino de fontibus Isrel. Ibi Beniamin adolescentulus in mentis excessu. Principes Iuda duces eorum, principes Zabulon et principes Nephthalim. Manda, Deus, uirtuti tue, confirma hoc, Deus, quod operatus es in nobis. A templo tuo in Ierusalem tibi offerent reges munera. Increpa feras arundinis, congregatio taurorum in uaccis populorum, ut excludant  eos qui probati sunt argento. Dissipa gentes que bella uolunt, uenient legati ex Aegypto; Aethiopia preueniet manus eius Deo. Regna terre, cantate Deo, psallite Domino. Psallite Deo, qui ascendit super celum celi ad orientem. Ecce dabit uoci sue uocem uirtutis: date gloriam Deo super Isrel, magnificentia eius et uirtus eius in nubibus. Mirabilis Deus in sanctis suis; Deus Isrel ipse dabit uirtutem et fortitudinem plebi sue, benedictus Deus.«



ENARRATIO.

Propheta in Spiritu sancto preuidens premium quod habituri sunt amici Dei, et penam quam habituri sunt inimici et in hac uita, et in futura, premonstrat nobis utrumque premium et penam:  ut per penam deterreat malos, et per premium inuitet bonos. Dicit autem sic:

Exsurgat Deus, et dissipentur inimici eius. Quasi dicat: Moriatur, sepeliatur, resurgat, in celum ascendat, Spiritum sanctum mittat, et sic exsurgat Deus in notitiam hominum. Et dissipentur inimici eius, id est, excecentur sibi inimicantes interius; uel dissipentur exterius, ut Iudei, qui amisso regno undique dissipati sunt: uel dissipentur bona dissipatione, ut ex inimicis fiant amici. Et fugiant qui oderunt eum a facie eius; heretici uidelicet, habentes eum odio, fugiant a facie eius, id est, a sanctis in quibus apparet facies sua: quam per eos sic operatur quasi presens adsit, a quibus fugiant inimici eius timendo, licet non latendo. Hoc tamen in multis  uidimus, qualiter non ausi essent in conspectu sanctorum apparere; uel fugiant ab irato ad placatum, iuxta illud: Quid faciemus, uiri fratres?  Sicut deficit fumus, deficiant. Nota quia fumus ab igne datus, quanto plus in altum extenditur, tanto citius euanescit. Isti quoque ab igne odiorum in altum elati, ponentes in celum os suum, magno defectu defecerunt: quia capto insultauerunt, pendentem irriserunt; unde uictores tumuerunt, mox uicti euanuerunt. uel deficiant in interiori suo, id est, recognoscant se esse defectos, per superbiam suam, sicut deficit fumus; et sic assumendo humilitatem, deponant superbiam. Peccatores autem permanentes in superbia sua, sic pereant a facie Dei,  subaudis remoti, sicut fluit cera a facie ignis, quia sicut cera igni apposita non potest durare, sic peccator ante faciem Dei non potest permanere: quia dictum est: Tollatur impius ne uideat gloriam Dei . Et alibi: Pones eos ut clibanum ignis in tempore uultus tui . Et iusti epulentur et exsultent in conspectu Dei. Peccatores pereant a facie Dei, iusti autem epulentur et exsultent, id est, tanto gaudio exsultent in conspectu Dei, id est, in interiori suo, ubi ipse tantum conspicit, quanto gaudio solent exsultare epulantes, licet in conspectu hominum aduersa patiantur: et sic tandem delectentur in letitia, ubi interius et exterius spirituali iucunditate replebuntur. Ut autem delectemini, cantate Deo interius, psalmum dicite nomini eius, id  est, exterius sic operamini, ut nomen eius laudabiliter per uos diuulgetur. Iter facite ei, ut per speciosos pedes Iudeorum euangelizantium, peruia fiant corda credentium. Unde Isaias: Parate uiam Domini, rectas facite semitas Dei nostri , iter facite ei; ei dico; qui ascendit super occasum, id est, cuius ascensus est in illis, in quibus occubuit uetustas, et refulsit nouitas. Ipse enim ascendendo corda hominum per notitiam suam, destruit in eis ueterem hominem, et uiuificauit nouum: uel qui ascendit super occasum, id est, mundum, quem ipse fecit in occasum deuicta morte; uel qui ascendit super occasum, id est, super illos qui desperatissimi fuerunt, et semper in occasu; quia sol iustitie eis non refulsit. Et ei merito paratur iter, quia Dominus  est nomen illi; non illud quod Iudei dederunt ei, Demonium habes . In Beelzebub principe demoniorum eiicit demonia . Iter facite ei: et in faciendo itinere, licet in conspectu hominum multa patiamini aduersa; nolite tamen deficere nec contristari, sed semper exsultate in conspectu eius, id est, in interiori uestro: Illi autem qui uobis resistunt turbabuntur remoti, a facie eius; eius dico, patris orphanorum, illorum uidelicet, qui per gladium Spiritus precisi sunt a spe carnalis patris, et tantum spem in Deo posuerunt; et iudicis uiduarum. uidue sunt illi, qui per uerbum Dei a spe secularis copulationis sunt precisi, et tantum amplexum ueri sponsi desiderant, quorum iudex est Dominus, defendens eos ab omni impugnatione diabolica.  Et qualiter sit pater et iudex subiungitur: Nam ipse Deus est in loco sancto suo, id est, in uiduis et orphanis, faciendo eos locum sanctum suum; et ipse Deus facit inhabitare illos, in quibus et ipse habitat, in domo, id est, in Ecclesia sua, ita ut sint unius moris, id est, unanimes et idem consentientes: iuxta illud: Multitudinis credentium erat cor unum et anima una : qui educit uinctos in fortitudine. Ecce qualiter facit eos inhabitare in domo, educendo eos Iudeos a uinculis peccatorum, quibus impediti erant ne ambularent in uiis preceptorum: et hoc in fortitudine sua non eorum meritis, uel fortitudinem dando eis quam prius non habebant: et non tantum uictos educit, sed similiter eos educit qui  exasperant, id est, Deum amarificant defendendo peccata sua. Qui tales habitant in sepulcris, id est, iam interius mortui uiuunt. De quibus dictum est: Peccator cum in profundum uenerit, contemnit . Nota per uinctos, illos qui iam habent uoluntatem respiciendi, sed impediunt eos uincula peccatorum ne resurgant: quos educit Dominus in fortitudine, et facit eos inhabitare in domo sua. Educit etiam eos qui sunt in sepulcris, id est, illos qui in peccatis uersantur, nullam habentes uoluntatem resurgendi. Hec duo genera peccatorum significantur per mulierem decem et octo annis a diabolo ligatam, et tandem a Domino solutam , per Lazarum quatriduanum, et a Domino de sepulcro resuscitatum . Hic idem Dominus qui hec  mirabilia operatus est in corporibus, mirabilius operatur quotidie in moribus. Mirabilius enim est, mortuam animam uiuificare, quam Lazarum de sepulcro uocare, et in uitam carnis restaurare: Deus, cum egredereris in conspectu populi tui, cum pertransires in deserto terra mota est. Ecce qualiter educit uinctos et in sepulcro habitantes: nam terra mota est, id est, terreni mouebuntur, cum tu, o Deus, egredieris in conspectu populi tui, id est, cum per bona opera intelligeris esse in notitia populi tui. Tunc enim Deus egredietur in conspectu populi, quando ipse populus sic operatur, ut Deus inde glorificetur. Cum pertransieris in deserto, id est, cum undique in notitiam gentium deduceris. Et hoc quomodo fiet? Nam celi distillauerunt, id est,  apostoli distillabunt a facie Dei Sinai, id est, a cognitione Dei dantis legem in Sinai; et facie Dei Isrel, non Isrel secundum carnem, sed ueri Isrel, recipientis gratiam et non presumentis de carnali obseruantia, quia scriptum est: Benedictionem dabit, qui legem dedit  Qui dedit legem que terreat de se presumentem, dabit benedictionem, que liberet in se sperantem. Pluuiam uoluntariam segregabis, Deus, hereditati tue. Hoc distillauerunt celi: pluuiam uoluntariam, id est, imbrem uerbi Dei, uoluntarie et non per merita hominum attributam, quam pluuiam segregabis hereditati tue; id est, tuis electis tantum illam pluuiam commendabis, quia non est omnium fides. Et infirmata est, hereditas scilicet recognoscens peccata sua, et  nichil sibi tribuendum sentiens ipsa infirmata est; tu uero, hoc est, in rei ueritate, eam perfectam fecisti. Unde Apostolus: Qui fui, inquit, persecutor et blasphemus, sed misericordiam consecutus sum . uel sic infirmata est hereditas in se tolerando tribulationes, tu uero confirmasti eam, et sic perfectam reddidisti: nam uirtus in infirmitate perficitur . Pluuiam uoluntariam segregabis, Deus, hereditati tue, in qua hereditate habitabunt animalia tua, non amplius sua: tibi subdita, non sibi libera. Et hoc quomodo? Nam tu Deus, parasti illam, subaudis hereditatem, pauperi, et non diuiti; egenti, non sibi sufficienti: et hoc in dulcedine, id est, in tua gratia, et nullius merito. Nota  per hereditatem apostolos, primo uidelicet predicatores, quibus specialiter saluberrima pluuia fuit diuisa, ut alios complueret saluberrimo imbre diuini eloquii, in quibus habitabunt animalia Domini, fideles uidelicet per eos conuersi, et in eis semper habentes unde reficiant se. Dictum est istud ad similitudinem alicuius preordinantis locum aptum in curia sua, ubi ponat annonam suam, et ubi postea ponat animalia nutrienda: hec preordinauit Dominus in Ecclesia. Premisit apostolos salubri cibo repletos, ex quibus animalia sua sumerent cibaria. Dicimus aliter superius. Qui educit uinctos in fortitudine, similiter eos qui exasperant, qui habitant in sepulcris. Et hoc quomodo? Terra mota est, id est, terreni mouebuntur:  et hoc ideo, quia celi distillabunt a facie Dei Sinai, a facie Dei Isrel. Et quid distillabunt? Pluuiam uoluntariam, quam tu, Deus, segregabis hereditati tue: et hec omnia non esse repentina, sed olim prefigurata. Nam tu, Deus, hec omnia prefigurasti, cum egredereris in conspectu populi tui, Iudaici uidelicet, educendo ipsum populum de Aegypto, precedens ipsum in die in columna nubis, et in nocte in columna ignis : significans per columnam nubis, que in die precessit, te mitem aduenturum in iudicio illis qui sunt in die, id est, illis quibus refulsit sol iustitie: per columnam ignis, que in nocte precessit, significatur horribilis aduentus Domini ad illos, qui plus amant tenebras quam lucem. Quod deductus est populus per desertum, significabat  Ecclesiam in hoc mundo, quasi in deserto habitam; tunc terra mota est materialis, prefigurans terram spiritualem pro peccato suo esse commouendam. Celi exteriores tunc distillauerunt manna omnis saporis cibum, et celi post interiores distillauerunt uerbum diuinum, notificando Christum incarnatum, omnis saporis cibum saluberrimum, de quo ipse testatur: Sanguis meus uerus est potus, et caro mea uere est cibus . Stillauerunt etiam celi Moyses et alii pluuiam uoluntariam, legem uidelicet in tua gratuita uoluntate datam. Quam legem segregasti hereditati tue, Iudaico uidelicet populo; et infirmata est pluuia, id est, lex ipsa, sed tu perfecisti eam: lex infirmabatur, quando intellexerunt homines impossibile esse aliquem saluari per legem carnaliter  intellectam. Quam perfectam fecit Dominus, mutando eam ex carnali intellectu in spiritualem: et sic quod carnalis obseruantia non potuit, hoc gratia suppleuit. Perfecisti eam, subaudis pluuiam; et in ea perfecta habitabunt animalia tua. Et merito in ea habitabunt. Nam tu, Deus, parasti, id est, perfectam fecisti ipsam pluuiam pauperi, id est, ad opus pauperis tui: et hoc in dulcedine tua, non in pauperis merito. Et hoc modo parasti. Dominus, Pater, dabit uerbum euangelizantibus uirtute multa, id est, multa constantia, multis signis; iuxta illud: Domino cooperante et sermonem confirmante sequentibus signis . Nota quia Dominus promisit uerbum euangelizantibus, cum dixit: Dum steteritis ante reges  , etc. Dominus dabit uerbum euangelizantibus: Dominus dico, rex uirtutum dilecti dilecti. Quid sit iste dilectus innotuit paterna uox, dicens: Hic est Filius meus dilectus, in quo mihi bene complacui ; uirtutes istius dilecti sunt apostoli ceterique predicatores, alios uirtuosos in fide facientes. Repetitio nominis, magnam fidem et deuotionem erga dilectum ostendit prophetantis. Rex uirtutum dilecti, et electi subaudis, diuidere spolia, id est, genus humanum a fortis armati captiuitate liberatum. Et cui diuisit? Speciei domus, id est, ad decorem Ecclesie sue. Quosdam enim fecit apostolos, quosdam prophetas, alios uero euangelistas , ex illis in quibus fortis armatus confidebat. Si dormiatis inter medios cleros. Conuertit se ad auditores,  ut incitet eos ad euangelizandum. Quasi dicat: Dominus dabit uerbum euangelizantibus, prioribus uidelicet in Ecclesia: et non tantum illis, sed etiam uobis, si dormiatis inter medios cleros, id est, si quiescatis inter duo testamenta, non recedentes ab auctoritate illorum; sed quidquid ortum fuerit, auctoritate illorum duorum testamentorum confirmetur, ut sic omnis contentio tranquilla pace finiatur. Nota effectum hic poni pro causa. Testamenta enim sunt causa dande hereditatis, que hereditas hic intelligitur per cleros. Cleronomia enim Grece, Latine hereditas: inde cleronomos, heres. Hereditas autem quia nulla datur, nisi quem testamenta notant, ideo per cleros testamenta intelliguntur: quod efficit et quod efficitur; quod dicit: Si dormiatis inter medios cleros: uos dico  existentes penne columbe, id est, Ecclesie que est columba, quia innocua et sine felle amaritudinis; columbe dico, deargentate, propter nitorem diuini eloquii, uel ita pure, ut non crepet sub malleis tribulationum: et eius etiam columbe posteriora dorsi, id est, humeri eius sunt idonei ad ferendum onus Domini: quod uolentibus est suaue, nolentibus difficile; et hoc in pallore auri, id est, in caritate et sapientia perfecti uel operatione bona designatur. Pallor auri est quasi uiror: quia cum rubicundum aliquid pallet, quasi uiride apparet. Et quia omnia in caritate debent uirescere, merito per uirorem caritas designatur. Nota Grecam positionem, inter medios cleros. Nam ipsi ubi nos solemus ponere, inter me et te: ponunt, medium meum et tuum. Hec positio  maxime habet uim, ubi extrema aliquam habent inter se affinitatem, quemadmodum uetus et Nouum Testamentum; uel aliter; Dominus dabit uerbum euangelizantibus, si uos euangelizantes dormiatis inter medios cleros, id est, inter duas hereditates, carnalem uidelicet quam promisit uetus Testamentum ad litteram acceptum: et spiritualem, quam per gratiam in spe iam exspectamus. Sic quiescatis, ut carnalem non ardenter assumatis, nec illam impatienter exspectetis. Hec enim dormitio bona est, ut istam contemnamus in qua sumus hereditatem, et aliam certam teneamus iam in spe, licet nondum in re. Ab illo autem abest sonus, qui hanc terrenam hereditatem ardenter et cupide assumit. Hic enim  talis rapitur in fluctus et in flagitia queque desiderando, ut acquirat; uel timendo, ut amittat: et ideo quiescendum est uobis inter duas hereditates, quia si sic dormiatis, eritis penne columbe, eam multum uidelicet exaltantes, et sublimiter predicantes. Et posteriora dorsi eius, id est, posteriores subeuntes illud idem onus Domini, quod priores subierunt, erunt in pallore auri, id est, in caritate perfecta et conuersatione bona: quia dum posteri incitantur bona fama priorum, semper Ecclesie adduntur penne quibus uolet in altum, et quibus sublimiter exaltetur, et gloriose predicetur, uel sic: Rex uirtutum dilecti, dilecti, et speciei domus diuidere spolia; in qua domo eritis uos, si dormiatis inter medios cleros, id est, si quietem reputetis inter duas hereditates sic  consistere a cohibitione cupiditatum, a terrenis, et in spe eterne felicitatis usque in finem perseuerando, ultimum diem uite uestre claudatis, ut sic per dormire, mortem carnis accipiamus. Illi enim bene moriuntur, qui presentem hereditatem contemptui habent, dum tamen eternam nondum teneant re, sed in spe. Qui autem sic moriuntur erunt penne columbe, id est, Ecclesie deargentate, id est, nitore diuini eloquii erudite. Quod autem per has pennas designantur fideles manifestat Apostolus, dicens: Simul rapiemur obuiam Christo in era , et sic semper cum Domino erimus. Quod dicit, penne columbe deargentate, uelociter se deportantes obuiam Christo in era, et posteriora illorum qui hic fuerunt dorsum Ecclesie, onus eius portantes, erunt  in splendore auri, id est, in regia potestate: regum est enim auro adornari. Si dormiatis inter medios cleros, dum discernit celestis reges, id est, quandiu ordinat et disponit celestis homo secundus, qui de celo celestis: discernit dico, uos reges super eam, subaudis regendam, refrenantes in uobis et in aliis legem carnis, et confortantes legem mentis; unde illud: Carnem macerant, spiritum roborant. Niue dealbabuntur in Selmon. Ne aliquis putaret hos reges in se ipsos posse purgari, dicit, dealbabuntur in Selmon, id est, in umbra Christi. Ipse enim eos obumbrabit et proteget ab incentiuis uitiorum: faciens eos niue candidiores, uel niui comparabiles; ipse dico, mons Dei. Unde Isaias: Erit in nouissimis diebus preparatus mons domus Domini in uertice montium  , etc. Mons iste est mons pinguis, habens uidelicet omnem pinguedinem unde qui adulti sunt reficiantur. Nam in eo inuenit quisque perfectus unde se reficiat. Ipse etiam mons coagulatus, aptus uidelicet unde paruuli tanquam lacte nutriantur. Et ut eumdem intelligamus pinguem et coagulatum, repetit: mons pinguis. Et quandoquidem iste mons tantum est mons pinguis et coagulatus, ut quid ergo alios suspicamini montes coagulatos? Alii enim dicunt Ioannem Baptistam, alii Eliam, alii Ieremiam, aut unum ex prophetis ; et hoc frustra: nam iste est mons in quo beneplacitum est Deo habitare, id est, in quo habitat Deus: et ut habeat inhabitationem superiorem aliis habitationibus, subiungit: in eo  quia sic inhabitat, ut in eo sit omnis plenitudo diuinitatis corporaliter. Ipsi enim soli sine mensura concessit Deus Spiritum suum: aliis autem in quibus habitat, ad mensuram dedit: quia non omnibus omnia, sed alii sunt data genera linguarum, alii interpretatio sermonum , etc. Etenim Dominus habitabit in finem. Quasi dicat: Merito excellentius in isto monte habitat Deus. Nam iste mons existens Dominus, habitabit in aliis montibus, reducendo eos in se, finem: et per eum inhabitat Pater alios montes quos inhabitat, qui montes sunt currus Dei, quia a Deo uelut sapienti auriga reguntur. Currus iste multiplex est decem millibus: et non tantum in decem millibus multiplicamur, sed etiam per millia millium letantium, ideo quia Dominus  est in eis. Et quomodo in eis? in Sinai in sancto, id est, in completione sancti mandati. Et quomodo istud fiet? Ascendisti in altum, id est, ascendes in celum, et accipies captiuitatem; quia genus humanum a diabolo prius captiuatum recaptiuabis: accepisti dona in hominibus, id est, ipsos homines accipies in donis tuis. Nam non credentes inhabitare Dominum Deum in omnibus, eos uocando et iustificando, fecisti dona tua. uel accepisti dona in hominibus, id est, tales fecisti homines, ut donum illud quod acceperunt a Patre, et tu uidearis accepisse. Nam cum ipsi acceperunt Spiritum sanctum, tu in eis recepisti: quia sine te nichil possunt. Nota Christum non immerito accipere dona in suis, quia ex affectione nimia in suis patitur aduersa: dixit enim  Petro: uenio Romam iterum crucifigi, ut per hoc se ostenderet in Petro pati. Accepisti dona in hominibus, quia etiam in non credentibus inhabitabit Dominus Deus, id est, in desperatissimis qui tibi dixerunt: Demonium habes . Unde: Benedictus Dominus die hac presenti et quotidie, id est, omni die futura: uel diem quotidie numerando. Prosperum iter faciet nobis, ut eum portemus cuius currus sumus: uel prosperum faciet iter nobis, ut ad eum ueniamus, reddens nos inuincibiles ad omnes tribulationes: quia Deus est salutarium nostrorum, id est, nostre saluationis: et Deus noster, id est, nostre nature, quia et Deus faciendi nos saluos: sed tamen salus illa per mortem carnis uentura est, et inde non indigentur humana conditio, quod moritura  est, exitus Domini Domini, id est, illius Domini, qui antonomatice dicitur Dominus, de hoc mundo erit exitus mortis. Ipse enim ut potentiam sue salutis ostenderet, mori uoluit: sed quanquam eius exitus sit exitus mortis, tamen Deus non minus est potens super inimicos suos. Nam confringet capita inimicorum suorum, id est, superbiam inimicorum suorum dissipabit, uel salubri subiectione, uel damnabili exsecratione: confringet etiam uerticem capilli perambulantium in delictis suis. Per uerticem capilli adhuc maiorem superbiam notat, quam per caput. Notat enim magnam sublimitatem superbie perambulantium in delictis suis, id est, illorum quibus delicta sunt delectatio; uel aliter: Confringet Deus capita  inimicorum suorum: inimicorum dico, perambulantium uerticem capilli, et hoc in delictis suis. Inimici hic accipiuntur erie potestates, quarum capita sunt illi, qui persuasionibus suis caput suum contra Deum male erexerunt. Hi tales inimici, quia nullo sensu corporis concipi possunt, perambulare dicuntur uerticem capilli, ubi sensus corporis nullus est: ipsi enim tales inimici sic uersantur circa hominem, ut non sentiantur ab eo, donec ab eis ad illicita trahantur Perambulant in delictis suis, suadendo uidelicet hominibus delicta que sua sunt, quoniam tandem inde punientur cum dicturus est Dominus: Ite, maledicti, in ignem eternum qui paratus est diabolo et angelis eius . Confringet Dominus capita inimicorum suorum. Nam dixit Dominus, id est disposuit,  istud uidelicet, conuertam aliquos ex Basan, id est, ex illis qui confusi sunt in siccitate sua. Interpretatur enim Basan confusio uel siccitas. Conuertam gratiam meam etiam in profundum maris, id est, ad illos qui in profunditate seculi istius male fluctuantis, et in amaritudinem omnia contrahentis conuersantur. Ut intingatur pes tuus in sanguine; quasi dicat: Intantum, o Domine, conuertes aliquos ex Basan et de profunditate maris, ut quisque conuersus ex illis, pes tuus factus, intingatur in sanguine; id est, non dubitabit in testimonium effusi sanguinis tui, sanguinem suum fundere: uel pes tuus intingatur in sanguine, id est, tu ipse pro nimia affectione in passione illorum patieris; unde illud: uenio Romam iterum crucifigi. Et lingua canum tuorum ex inimicis  ab ipso, id est, predicatores tui qui sunt canes, non illi canes de quibus dictum est, Canes muti non ualentes latrare , sed canes fideles et circa domum Domini sui fideliter latrantes. Hi canes erunt conuersi ex inimicis, et hoc non per se, sed ab ipso qui gratis omnia iustificat. Et hoc quomodo fiet? uiderunt ingressus tuos, Deus, id est recognoscent ingressus tuos, qualiter per humanam naturam mundo innotuisti: et non tantum tuos ingressus sic recognoscent, sed etiam ingressus, id est, apostolos qui sunt gressus Dei mei, qui me creauit prima creatione, Regis mei, qui me regenerauit: qui est in sancto, id est, in unoquoque a se sanctificato: uel in sancto, in Christo; unde illud, Deus erat in Christo mundum reconcilians sibi ; uel aliter:  Intingatur pes tuus in sanguine, et hoc tuo exemplo. Nam uidebunt gressus tuos, quibus de hoc mundo egressus es: mortem tuam uidelicet, quam tu exemplum tuis reliquisti, ut non dubitarent sanguinem pro te effundere, saluberrime uerbi tui precepto moniti, sic: Maiorem caritatem nemo habet, quam ut animam suam ponat quis pro amicis suis . Ingressus Dei mei, regis mei, qui est in sancto: et hoc modo uidebunt tuos ingressus. Preuenerunt principes coniuncti psallentibus, id est, predicatores primi coniuncti psallentibus, id est, associati aliis bene operantibus, preuenient ut tuos gressus annuntient: et hoc in medio iuuencularum tympanistriarum. Iuuencule hic designant Ecclesias nouas  noua gratia decoratas, in quibus Ecclesiis annuntiandi sunt gressus Domini. Tympanum fit ex corio sicco in ligno extenso: unde tympanizantes sunt illi, qui a carnalibus desideriis sunt exsiccati, et in uirtutibus extensi; iuxta illud: Carnem macerant, spiritum roborant, in Ecclesiis benedicite Deo. Ne per hoc quod nominauit iuuenculas et tympanistrias, uellent conuersi ex Basan in carnali delectatione Domino benedicendum intelligere, subiungit ubi Domino benedicendum sit. Quasi dicat: uos conuersi ex Basan, in ecclesiis benedicite Deo, de fontibus Isrel, subaudis inebriati, uel de fontibus confirmati et instructi: ut nunquam doctrina uestra ab eis dissonet; unde alibi: Narrate in turribus eius . Ibi Beniamin adolescentulus. Benedicite de fontibus Isrel,  inter quos fontes erit Beniamin, id est, Paulus de tribu Beniamin natus: adolescentulus, quia nouissime fuit electus: in mentis excessu. Excessus mentis fit in stupore uel in elatione. In stupore mentis fuit Paulus, quando adeo percussus, iacuit per tres dies sine uisu et auditu . Fuit etiam in sublimitate mentis cum dixit: Scio hominem ante annos quatuordecim  raptum huiusmodi usque ad tertium celum . In qua etiam Ecclesia erunt principes Iuda duces eorum, principes Zabulon et principes Nephthalim. uolunt quidam in hoc uersu omnes apostolos intelligi de tribu istorum esse natos, quod non habemus unde confirmemus, sicut non habemus unde improbemus: quare querende sunt  nominum interpretationes. Iudas interpretatur confessio: ubi martyres intelliguntur, qui precipuam fidem in Ecclesia habent, et pro ea maxime certant. Et quoniam certantibus pro fide opus est corroboratione et fortitudine, ne deficiant in certamine, subiungitur. Principes Zabulon. Zabulon interpretatur habitaculum fortitudinis, ubi spes intelligitur, que maxime corroborat martyres pro fide certantes: quia dum sperant eterna, non grauat eos mutare temporalia. Principes Nephthalim. Nominis interpretatio est dilatatio, ubi intelligitur dilatatum premium, quod recepturi sunt qui hic legitime certant in fide: nam qui perseuerauerit usque in finem, saluus erit . uel aliter: Ibi Beniamin adolescentulus. Iacob benedicens  filiis suis, dixit Beniamin: Fiat Beniamin lupus rapax, mane comedens predam, uespere diuidens spolia . In hac benedictione non specialiter Paulus notari potest, sed omnes illi qui, mane expulsa infidelitatis tenebrositate, quadam auiditate quasi comedendo sumunt uerbum Dei: et uespere, id est, illi qui nocte ignorantie adhuc offuscantur, diuidunt spolia, id est, predicatores bonos mittunt ad alios, ut conuertantur, uelut Paulus qui misit Timotheum et Titum in annuntiationem fidei. Spolia dicuntur fideles, quoniam diabolo ablati sunt, a quo captiui tenebantur. Nota per predam uerbum Dei, iuxta illud: Regnum Dei uim patitur, et uiolenti rapiunt illud . Principes Iuda duces eorum,  id est, principes fidei erunt duces eorum qui sunt in Ecclesia: et principes Zabulon, id est, principes spei, et principes Nephthalim, id est, caritatis, que caritas dicitur dilatatio, quoniam in caritate sic quidam extenduntur, ut pro inimicis orent. Nota Beniamin in excessu mentis, id est, in sublimitate, scilicet de se impio in se pium, de se animali in se spiritualem, de se homine in se Deum. Manda, Deus, uirtutem tuam. Quasi dicat: Ut te benedicant conuersi ex Basan in Ecclesiis, manda, Deus, Pater, id est, commenda uirtutem tuam, id est, uerbum tuum incarnatum, quod uirtus tua est. Unde Paulus, Christum Dei uirtutem et Dei sapientiam . uel manda uirtutis tue benedictionem illam, ut per uirtutem omnis fiat benedictio; uel manda uirtutem  tuam, id est, caritatem quam habuisti erga homines: quoniam cum adhuc peccatores essemus, Christus pro nobis mortuus est . Confirma hoc, Deus, quod operatus es in nobis, id est, gratiam illam quam nobis tribuisti, confirma, id est, similem nobis et gentibus firmam redde, incipiendo a templo tuo quod est in Ierusalem; ibi enim prius uerbum Dei predicatum est. Sed quia excecati recipere noluerunt, conuersi sunt predicatores ad gentes. Confirma hoc quod operatus es in nobis. Nam si confirmaueris, reges, id est apostoli tui, offerent tibi munera: nam Petrus offeret tibi conuersos ex circumcisione; Paulus ex preputio; Thomas Indos, et quisque suos quibus predicauit: uel aliter, confirma hoc quod operatus es in nobis. Nam si confirmaueris, offerent  tibi reges munera, incipientes a templo tuo, et usque in Ierusalem supercelestem peruenientes. Et ut tibi offerant, increpa feras arundinis, id est, homines irrationabiliter uiuentes, et ideo feris comparabiles. Sunt etiam arundo, quia circumferuntur omni uento doctrine. uel increpa feras dissipatrices arundinis, id est, doctrine sacre, que per arundinem intelligitur, quoniam arundo solebat esse apud antiquos causa scripture. Unde alibi, lingua mea calamus scribe . uel arundini comparantur heretici: quia sicut arundo in lutoso loco fixa est, sic hereticus quisque in lutoso intellectu se submergit. Congregatis taurorum in uaccis populorum, ut excludant eos qui probati sunt argento. Quasi dicat: Ideo dico ut increpas feras arundinis. Nam futura est  congregatio taurorum, id est, illorum qui sunt indomite ceruicis, et ideo tauris comparabiles. Et ubi hec congregatio futura sit ostendit. In uaccis populorum, inter illos uidelicet, qui inter populos uaccis sunt comparabiles. Nota uaccam taurum libere sequi. Unde animas seductibiles que leuiter sententiis hereticorum subuertuntur, intellige uaccis comparabiles, quas notat Apostolus ubi dicit: Qui intrantes domos uestras, captiuas ducunt mulierculas, oneratas peccatis . Ad quod autem futuri sint heretici, subiungit: Ut excludant eos, id est, ut per eos manifesti fiant, qui probati sunt argento, id est, eruditi in diuino eloquio. Unde Apostolus: Oportet esse hereses, ut qui probati sunt,  manifesti fiant ; uel aliter, ut excludant eos qui probati sunt argento, id est, ex toto segregent perfectos ab imperfectis, subtrahendo magistros discipulis, et sic eos sibi incorporent; et ideo increpa feras arundinis hoc modo: Dissipa bella interiora, quia dissipasti bella exteriora. Dissipa gentes que bella uolunt, id est, hereticos qui student contentioni, et non correctioni; et destructioni, et non edificationi. Unde Apostolus: In nouissimis, inquit, temporibus discedent quidam a fide, attendentes spiritibus erroris et doctrinis demoniorum, loquentium mendacium in hypocrisi ; hos tales dissipa. Et uere dissipabis, quia uenient legati ex Aegypto, per quos confundentur heretici. Aegyptus interpretatur tenebre, et significat homines in corde tenebrosos,  ex quibus illuminatis et conuersis de infidelitate ad fidem, facti sunt legati Domini, ut per eos notificaretur uerbum eius illis, qui adhuc uersabantur in tenebris. Unde Apostolus: Pro Christo legatione fungimur, tanquam Deo exhortante per nos . Obsecramus pro Christo reconciliamini Deo. Aethiopia preueniet manus eius Deo. Per Aethiopes intelliguntur moribus denigrati, qui preuenient manus Domini, id est, uindictam suam, adherentes Deo, confitentes peccata sua, et hic punientes, ne Dominus puniat in futuro, quia quorum peccata hic non puniuntur, a Domino tandem in futuro punienda sunt. Quare ne a Domino puniamur, preoccupemus faciem eius in confessione . Habet alia translatio: Aethiopia festinat manus suas dare  Deo, id est, talia opera facere que sunt Deo acceptabilia; uel aliter: Aethiopia preueniet manus eius, id est, opera sua, Deo, subaudis adherens. Eius ad Aethiopiam referendum est, ut tantum ualeat manus eius, quantum si diceret manus suas. Nam, teste Augustino, in feminino genere positum est in Hebreo. Nota quomodo Aethiopia preueniet manus suas, id est, opera sua. Precedet enim confessio, ut subsequantur opera, quia si prius bene operarentur, uiderentur peccata per meritum condonari. Regna terre, cantate Deo. Propheta uisis omnibus que per Christum et predicatores suos futura erant, exhortatur illos qui conuertendi sunt, ut in eius laudem prorumpant. Quasi dicat: Quia hec omnia pro uobis futura sunt, uos ergo, regna terre, id est, qui  ex terra regnum Dei facti estis, gratis uidelicet uocati, cantate Deo interius, psallite Domino exterius: psallite Deo, dico, qui ascendit super celum celi, id est, super omnem celestem rationabilem creaturam, que est celum celi, id est, huius inferioris rationabilis creature, et usque ad orientem, id est, usque ad Patris equalitatem, ubi ipse semper oritur, et eius ortus non fuit initium, nec erit finis. Unde illud: uisitauit nos oriens ex alto . Et alibi: Oriens et splendor lucis eterne ; uel ad litteram, qui ascendit super celum celi, iuxta illud: Nemo ascendit in celum, nisi qui de celo descendit, Filius hominis qui est in celo . Ipse enim tantum per se ascendit in celum: alii autem omnes qui ascendunt,  per illum habent ascendere; uel aliter, qui ascendit super celum celi. Celum fuit humana natura, uerbo Patris personaliter unita, quia Christus etiam in humana natura sua compluit alios celos, apostolos uidelicet, imbre uerbi Dei. Intonuit autem minis, coruscauit miraculis. Super hoc celum ascendit Deus Filius, quando ipsam humanam naturam secum exaltauit, et in paterna confessione collocauit, quod dicit, psallite Deo qui ascendit super celum celi, id est, super seipsum celum, id est, humanam naturam suam, ad orientem; id est, ad Patris equalitatem. In hac autem ascensione maxime intellexerunt discipuli sui illum esse uerum Deum et uerum hominem. Ecce dabit uocem uirtutis uoci sue, psallite Deo. Nam opus est, quia qui prius  dedit uocem humilitatis cum dixit, tristis est anima mea usque ad mortem , dabit uocem uirtutis, dicens: Ite, maledicti, in ignem eternum . Nam qui uenit humilis iudicandus, ueniet in uirtute iudicaturus. Et ut non timeatis uocem uirtutis, date gloriam Deo, nichil presumentes de uobis in bonis operibus; et ideo dico, ut gloriam detis Deo, quia tunc cum dederit uocem uirtutis, erit magnificentia eius super Isrel, id est, super omnes uidentes Deum, et uirtus eius in nubibus. De nubibus istis dictum est a Domino: Mandabo nubibus meis, ne pluant super meretricem illam . Et illud: Amen dico uobis, amodo uidebitis Filium hominis uenientem in nubibus celi : in istis nubibus erit uirtus Domini. De qua uirtute  dixit Paulus: Mortui resurgent incorrupti et nos immutabimur ; uel in hac uita dabit uirtutem nubibus suis. Unde idem Paulus: Habemus, inquit, thesaurum istum in uasis fictilibus , ut sublimitas sit uirtutis Dei, non ex uobis. uel uirtus eius in nubibus, quia ueniet cum senioribus populi in uirtute magna. Et ne aliud putares quod premisit, in nubibus, sequitur: Mirabilis Deus in sanctis suis, dans uidelicet eterna bona pro temporali labore. Deus Isrel ipse dabit uirtutem, id est, resurrectionem; uel hic dabit suis uirtutem, ut omnia possint per eum. Unde Paulus: Omnia, inquit, possum in eo qui me confortat Christus . Dabit fortitudinem, id est, carnis incorruptibilitatem. Et cui dabit? Plebi sue, nunc fragili, nunc  infirme, nunc dicenti: Quandiu sum in corpore, peregrino a Domino . Unde benedictus Deus per quem hec omnia futura sunt.



PSALMUS LXuIII. IN FINEM PRO HIS QUI COMMUTABUNTUR, PSALMUS IPSIUS DAuID.

»Saluum me fac, Deus, quoniam intrauerunt aque usque ad animam meam. Infixus sum in limo profundi, et non est substantia. ueni in altitudinem maris, et tempestas dimersit me. Laboraui clamans, rauce facte sunt fauces mee: defecerunt oculi mei, dum spero in Deum meum. Multiplicati sunt super capillos capitis mei, qui oderunt me gratis. Confortati sunt qui persecuti sunt me  inimici mei iniuste: que non rapui tunc exsoluebam. Deus, tu scis insipientiam meam et delicta mea a te non sunt abscondita. Non erubescant in me, qui exspectant te, Domine, Domine uirtutum. Non confundantur super me, qui querunt te, Deus Isrel. Quoniam propter te sustinui opprobrium, operuit confusio faciem meam. Extraneus factus sum fratribus meis, et peregrinus filiis matris mee. Quoniam zelus domus tue comedit me, et opprobria exprobrantium tibi ceciderunt super me. Et operui in ieiunio animam meam, et factum est in opprobrium mihi. Et posui uestimentum meum cilicium, et factus sum illis in parabolam. Aduersum me loquebantur, qui sedebant in porta: et in me psallebant, qui bibebant uinum. Ego uero orationem meam ad te, Domine, tempus beneplaciti  Deus. In multitudine misericordie tue exaudi me, in ueritate salutis tue. Eripe me de luto ut non infigar, libera me ab his qui oderunt me, et de profundis aquarum. Non me demergat tempestas aque, neque absorbeat me profundum, neque urgeat super me puteus os suum. Exaudi me, Domine, quoniam benigna est misericordia tua: secundum multitudinem miserationum tuarum respice me. Et ne auertas faciem tuam a puero tuo: quoniam tribulor, uelociter exaudi me. Intende anime mee et libera eam, propter inimicos meos eripe me. Tu scis improperium meum, et confusionem meam, et reuerentiam meam. In conspectu tuo sunt omnes qui tribulant me: improperium  exspectauit cor meum et miseriam. Et sustinui qui simul contristaretur, et non fuit: et qui consolaretur, et non inueni. Et dederunt in escam meam fel, et in siti mea potauerunt me aceto. Fiat mensa eorum coram ipsis in laqueum, et in retributiones, et in scandalum. Obscurentur oculi eorum, ne uideant, et dorsum eorum semper incurua. Effunde super eos iram tuam, et furor ire tue comprehendat eos. Fiat habitatio eorum deserta, et in tabernaculis eorum non sit qui inhabitet. Quoniam quem tu percussisti, persecuti sunt, et super dolorem uulnerum meorum addiderunt. Appone iniquitatem super iniquitatem eorum, et non intrent in iustitiam tuam. Deleantur de libro uiuentium, et cum istis non scribantur. Ego sum pauper et dolens, salus tua  Deus suscepit me. Laudabo nomen Dei cum cantico, et magnificabo eum in laude. Et placebit Deo super uitulum nouellum, cornua producentem et ungulas. uideant pauperes et letentur: querite Deum, et uiuet anima uestra. Quoniam exaudiuit pauperes Dominus, et uinctos suos non despexit. Laudent illum celi et terra, mare et omnia reptilia in eis. Quoniam Deus saluam faciet Sion, et edificabuntur ciuitates Iude. Et inhabitabunt ibi, et hereditate acquirent eam. Et semen seruorum eius possidebit eam: et qui diligunt nomen eius, habitabunt in ea.«



ENARRATIO.


Commutatio fit duobus modis: uel de bono in peius, uel de bono in melius; quarum unam ex se habet homo, aliam ex gratia. Ex se enim habet quisque de bono quod commutatur in peius. Hoc enim tradux primus reliquit posteris, cum per inobedientiam a Deo recessit . Hanc talem commutationem notat idem Propheta alibi, dicens: Spiritus uadens et non rediens . Salomon etiam notat hanc eamdem commutationem taliter: Omnis homo qui ambulauerit in iniquitate, non reuertetur . Per se, intelligendum est. Nam ex se habet quisque ut cadat, a se non habet ut resurgat. Habet enim ex gratia resurgere tantum; ubi iam notatur commutatio de malo in melius. De cuius commutationis causa loquitur psalmus iste. Nam in  hoc psalmo notatur uox Christi agentis de passione sua, que commutationis de malo in bonum fuit causa. Ipse enim Dominus per passionem transiuit de temporali labore ad eterna bona, nos autem in eodem transitu in spe transiuimus hec temporalia, et exspectauimus eterna, que omnis secure potest exspectare, qui ueterem hominem exuit et nouum induit. Sic enim quisque debet commutari de malo in melius, ad quam commutationem admonemur uoce dominica, commendante nobis passionem suam ad imitandum. Nota etiam hic quedam caput nostrum loqui, que sue dignitati conueniunt, quedam, que nostre infirmitati necessaria sunt. Dicit autem sic Caput nostrum:

Saluum me fac, Deus, quoniam intrauerunt aque  usque ad animam meam. In hoc uersu tam pro membris quam pro se ipso orat Caput nostrum, sic dicens: Deus Pater, saluum me fac in me et in meis, ut mihi quidem resurrectionem concedas exteriorem, meis autem interiorem. Et opus est ut salues, quoniam intrauerunt aque, id est, turba seditiosa furentis populi circumdedit me, et usque ad animam meam, subaudis auferendam. Nota hic populum nomine aque iure designari, qui nunquam in eodem statu permanet, sed more fluentis aque semper uoluitur, cadens de uitio in uitium; uel populus etiam Iudeorum maxime in morte Domini similitudinem aque gerebat, quia sicut aqua circa hominem uoluitur donec eum submergat, ita populus Iudeorum  uoluebatur circa Dominum, quo usque cum morti tradidit. uoluebatur enim circa eum, insidias ei ponendo, eum capiendo, iudicando tandem, occidendo. Quod hic notatur, Intrauerunt aque usque ad animam meam. Et quomodo intrauerunt? Infixus sum in limo profundi, id est, inter illos detentus sum qui limum suum, id est, terrenitatem suam profundam, id est, porro a fundo, fecerunt. De quibus dicitur: Peccator cum uenerit in profundum, contemnit . Nota omnes homines esse in limo, quia omnes ex limo creati sunt, et aliquando necessitate uie habent peccare; qui autem spernentes nouitatem, uetustati omnino consentiunt, in profundo limo reputantur; sed qui in his non consentiunt, in alto limo  sunt, de terra quasi aurum facientes, cum ueterem hominem exuunt, et nouum induunt; et animalem uitum postponunt, et spiritualem attendunt. Et non est substantia. Causa supponitur quare in limo infixus sit, cum dicit: Non est substantia. In substantia non sunt omnes qui a uero esse deuiant. Substantia enim dicitur res permanens in creatione sua. Qui autem nouum hominem inducere uolunt, sed ueteri in omnibus obediunt, in substantia non sunt, quia uerum esse amiserunt, uelut isti a quibus Dominus detentus est in passione: quoniam si essent in substantia, id est, in plasmatione illa, in quam Deus illos creauit, non esset detentus ab eis quem Deus genuit; uel aliter: Intrauerunt aque usque ad animam meam; et hoc ideo, quia infixus sum in limo  profundi, id est, in natura humana, que est quasi limus profundus, quia est mortalis et passibilis; et ideo non est substantia, id est, non appareo esse in uera essentia mea, in qua equalis Patri sum omnipotenti. Nota quia nunquam equalitatem Patris amisit, in qua semper permansit. Sed quoniam formam pauperis uisus est assumpsisse, a pluribus opinabatur non in diuinitate regnare. ueni in altitudinem maris, et tempestas demersit me. Priori sententie sic continuatur: Infixus sum in limo profundi, id est detentus sum in profunditate terrenorum, et hoc non ex potestate illorum a quibus detentus sum, sed ego uoluntate mea ueni in altitudinem maris, id est in profunditatem secularium more maris fluctuantium, et in amaritudine conuersantium: et ideo  tempestas, id est, furor seditiosi populi, demersit me, ut absorberer a ceto, et uiuus euomerer; quod prefiguratum erat in Iona  re, non uoce. Nota mare istud cum deberet esse rationabile, omnimoda depressum cecitate. Nam mare rationabile se calcabile plantis Domini prebuit; uentis commotum, cessauit. Mare istud irrationabile non tantum ad saluberrimam uocem eius non quieuit, sed etiam demersit, quia morti eum tradidit. Aliter: Infixus sum in limo profundi, id est, in mortalitate carnis; et non est substantia, id est, non apparui in diuitiis meis, quia ueni in altitudinem maris, in qua altitudine laboraui clamans, istud uidelicet: ue mundo a scandalis , et cetera quibus deterrerem homines ut cessarent a peccatis, et uiam insisterent  eterne salutis. Et dum hoc clamarem, rauce facte sunt fauces mee, id est, comparabilis factus sum homini raucam uocem emittenti, et ideo nulli ad audiendum delectabilem. Nam pene nullus fuit cui uox mea in imitatione mei placeret. Et tandem defecerunt oculi mei, id est, ad mortem se parauerunt, dum spero in Deum meum, id est, dum aliam causam non haberent mortis mee, nisi quia me a spe Dei mei cessare non uiderunt. Aliter: Laboraui clamans, rauce facte sunt fauces mee. Non legitur quod in passione Dominus laborasset in clamore, quia dicitur: Sicut ouis ad occisionem ductus est, et sicut agnus coram tondente se obmutescit, sic non aperuit os suum ; quare intelligendum est  ante passionem quod dicit, laboraui clamans, rauce facte sunt fauces mee, id est, ita sedulus fui in clamore salutis eorum, sicut ille qui pro suscepto suo tantum laborat in causa, ut raucus fiat: quod tamen non profuit, quia oculi mei, id est, apostoli mei, defecerunt in fide, dum ego tamen spero in Deum meum, id est, dum spem meam in nullo minutam esse uiderunt. Defecerunt illi in fide, quibus Dominus quasi peregrinus apparuit, et dicentibus: Nos putabamus quod redempturus esset Isrel . Multiplicati sunt super capillos capitis mei. Quasi dicat: Defecerunt oculi mei: nam qui oderunt me gratis nulla premissione culpe mee, multiplicati sunt facti super capillos capitis mei, id est, plures apparebant quam essent capilli capitis mei, quia in tantum  augmentati sunt inimici, ut etiam discipulum meum in augmentationem numeri sui assumerent. Nota per capillos caput adornari, ubi intelliguntur illi, qui in tempore passionis a Domino non recesserunt; sed quia pauci fuerunt, qui tunc temporis adherebant Domino, ideo dicit: Multiplicati sunt super capillos capitis mei, quia plures erant decaluantium quam adornantium, qui oderunt me gratis, quia neminem lesi, qui pro salute omnium ueni. Et ne tantum odium intelligeremus, subiungit: Confortati sunt ad effectum deducendo, uidelicet quod in mente conceperunt, inimici mei iniuste. Nihil enim iniustius quam opprimere qui uenit salutem dare. Que non rapui, tunc exsoluebam. Factus est hostia pro peccato, cum nullum unquam perpetrasset peccatum.  Rapuit angelus a Deo apostatando, cum dixit: Ponam sedem meam ad Aquilonem, et ero similis Altissimo . Rapuit primus parens, cum consensit diabolo ex calice superbie sibi mortem propinanti. Tendebat enim ut Deus esset, et uenit ad hoc ut bonus non esset; hoc peccatum soluit Dominus non manu armata, sed clauo in cruce fixa. Deus, tu scis insipientiam meam. Ne quereres causam quare exsoluisset, cum non rapuisset, subiunxit quare soluisset, ut mundus cognosceret eum ad hoc missum esse, ut Patri obediret: quod dicit, Que non rapui, tunc exsoluebam: et tu Deus Pater scis, id est probas, insipientiam meam, quia ipsi insipientie reputant. Et quia tu probas, probatur non esse insipientia, quia quidquid a Deo probatur non est  insipientia: Quod stultum est Dei, sapientius est hominibus . Pro insipientia habebant Iudei Deum qui se omnia posse dicebat, pati, colaphizari, conspui, occidi. Quam autem insipienter hec omnia fiebant non latebat Deum Patrem, quia nichil commeruit pro quo pati uoluit. Unde Petrus apostolus: Qui peccatum non fecit, nec inuentus est dolus in ore eius . Et delicta mea, que secundum eorum opinionem delicta fuerunt, a te non sunt abscondita, cum tamen omne delictum a te est absconditum, non quod non cognoscas, sed quia non probas. Nota delicta que imponebant Domino, quia, cum uiderent eum Sabbato hominem curare, murmurabant dicentes: Hic homo non est a Deo, qui  Sabbatum non custodit . Hec et his similia pro delictis habebant Iudei, cum tamen essent facta nona, quod dicit: Delicta mea a te non sunt abscondita, et ideo non erubescant in me, subaudis non resuscitato, qui te, Domine, remuneratorem exspectant, te dico, qui es Dominus uirtutum, id est celestium exercituum, quod minime opinantur stulti. Non confundantur super me non resuscitato qui querunt te, Deus Isrel, bonis operibus per me mediatorem, quoniam propter te sustinui opprobrium. Rogo ut non confundantur mei, me non resuscitato. Et uere non confundentur, quoniam ego propter te tantum sustinui opprobrium, id est conuicia mihi illata, ex culpa mea non sustinui, sed ut tibi tantum obedirem. Hoc nullus hominum de se potest dicere, quia etsi aliquis  sit qui iudicatur de furto, et non sit reus furti, perpetrauit tamen aliud aliquid unde iudicari promeruit: Operuit confusio faciem meam, confusio est, quam conscientia mordet interius; que confusio operuit faciem Domini, quantum ad Iudeorum opinionem, quia eum totius delicti reum putabant, quod dicit: Operuit confusio faciem meam. Unde extraneus factus sum fratribus meis, et peregrinus filiis matris mee. Fratres uocat, qui in fide firmiores fuerunt, ut apostoli, quibus extraneus factus est, quia relicto eo fugerunt. Filii matris fuerunt illi, ex quibus secundum carnem natus fuit: quibus factus est peregrinus, quia etsi aliquis fuit qui recepit eum non recepit eum ut fratrem, sed quasi peregrinum, parum honoris uidelicet sibi impendens; quod dicit,  et peregrinus filiis matris mee; et hoc ideo; Quoniam zelus domus tue comedit me, id est, indignatio domus tue, uidelicet quod non patienter tuli illos qui domum tuam dehonestabant, se uidelicet faciendo domum luxurie totiusque turpitudinis, cum se deberent facere domum tuam, domum uidelicet castitatis, mansuetudinis et pietatis. Et ob hoc zelus, id est, indignatio hec de tua domo comedit me, id est, interius momordit me, et propter hoc opprobria exprobrantium tibi per me; quia qui honorificat Filium honorificat Patrem, et qui improperia dicit Filio dicit et Patri : quod dicit, exprobrantium tibi ceciderunt super me. Et ego tamen licet mihi improperassent, sitiendo salutem illorum operui in ieiunio animam meam, id est, multa macie affectus  sum quia populus ille quem esuriebam me in mortem dedit, uel, operuit in ieiunio animam meam, id est, animositatem meam in ipso ieiunio repressi, quia ad apertam uindictam non surrexi: et hoc factum est mihi in opprobrium, quia mihi dixerunt: Nonne bene dicimus quia Samaritanus es tu et demonium habes?  Ego autem posui uestimentum meum cilicium, id est me in similitudine miseri ostendi, quia carnem meam, que pro peccato hominum mortalis facta est, in quam seuirent, illis opposui occultata diuinitate mea. uel, ad similitudinem legatur, ut sicuti cilicium et perturbatorum uestis est, ita utilem exhibui illis carnem meam, uel ipsos qui cilicium fuerunt, quoniam et motibus  omnino peruersi fuerunt. Ad me conuersos uestimentum posui, latronem uidelicet et centurionem. Et factus sum illis in parabolam, id est, in similitudinem improperii, quam cum uolebant aliis improperare, me in similitudieem induxerunt, dicentes: Sic moriaris tu, sicut ille mortuus est. Aduersum me loquebantur qui sedebant in porta, et in me psallebant qui bibebant uinum, id est, non tantum extraneus factus sum fratribus meis, sed etiam illis qui sedebant in porta, iudices uidelicet, quorum sedes fuit in porta ut iuste iudicarent, aduersum me, subaudis opprimendum, loquebantur. Et in me psallebant qui bibebant uinum, id est, qui temporali iucunditate ebrii fuerunt, uel qui uino erroris potati fuerunt. Ego uero orationem meam ad te, Domine,  subaudis direxi, dicens: tempus est beneplaciti tui, subaudis implendi, gratuite gratie humano generi faciende. Et ideo exaudi me orantem, subaudis, pro meis, in multitudine misericordie tue. Magna est enim eorum miseria, subueniat multitudo misericordie tue: exaudi me et in ueritate salutis tue, uerax uidelicet apparendo in dando mihi salutem, id est, carnis incorruptibilitatem. Eripe me de luto ut non infigar. Hactenus pro se ipso caput nostrum orauit, deinceps pro membris suis sic orat: Eripe me, id est, meos de luto, id est, de his qui in luto permanserunt, ut non infigar, id est, ut non infigantur illi, subaudis, incorporati. Quasi dicat: Non rogo ut sic eripias, ut ab eis persecutionem non patiantur, sed sic eripe, ut eis non incorporentur: et ut illud  fiat, libera me, id est meos, ab his qui oderunt meos et me ipsum. Et de profundis aquarum, id est, de profunditate peccatorum, hoc modo: non me demergat tempestas aque. Tempestas aque accipitur uel pro minis aperte seuientium, uel pro blanditiis adulantium, de qua tempestate rogat caput nostrum, suos liberari, sic non me demergat tempestas aque, ut consentiam uel blanditiis adulantium, uel minis aperte furentium: uel si quando consentiam, non absorbeat me profundum, id est, non perueniam ad actum cum his qui in profunditate peccatorum conuersantur, uel si ad actum peruenero, non urgeat super me puteus os suum, id est, non claudatur super me profunditas iniquitatis. Clauditur in profunditate iniquitatis qui post perpetrationem non facit confessionem,  sed parat peccati defensionem. Hi tales in futuro non liberantur, quoniam qui hic non est in confessione non erit ibi in liberatione. Nam qui hic est defensor peccati eius non erit Dominus liberator. Ut autem ipse sit liberator, sit quisque hic accusator. De capite sic potest dici: Non urgeat super me puteus os suum, id est, non claudatur super me iuxta illud: non dabis sanctum tuum uidere corruptionem ; quia, si remanerem in morte, comparabilis essem cuique super quem clausisset puteus os suum, ita uidelicet ut taceat confessionem et clamet defensionem. Exaudi me, Domine, quoniam benigna est misericordia tua. Nota misericordiam tunc maxime benignam, quando quisque suam expertus  est miseriam, sicut pluuia maxime acceptabilis est terre, postquam ipsa terra diu est in siccitate. Quod hic dicit, Exaudi me, Domine, quoniam benigna est misericordia tua. Quasi dicat: Experti sunt mei suam miseriam, experiantur tuam misericordiam, id est, piam affectionem tuam, et sic secundum multitudinem miserationum tuarum, id est, secundum multam exhibitionem misericordie, respice in me, id est, in meos, qui despexisti eos secundum multitudinem ire tue. Et ut respicias, ne auertas faciem tuam a puero tuo, id est, a meis qui iam facti sunt pueri, id est, humiles ueri et pueri, cum prius essent superbi, et uelociter exaudi me, id est, meos, quoniam tribulor, id est, mei tribulantur. Quasi dicat: Ne differas misericordiam, quoniam mei recognoscunt  suam miseriam. Et ut uelociter exaudias, intende anime mee et libera eam, occulte subaudis, et eripe me, id est, meos, propter inimicos meos, subaudis conuertendos uel excecandos. Nota duobus modis Deum liberare suos fideles, aperte et occulte. Occulte enim liberauit Machabeos, quos rex Antiochus tenuit captiuos, in qua liberatione excecatus est Antiochus , quia dum exterius potentiam suam exercuit, et sic eis preualere putauit, Deus eum interius excecauit, quia interius eos esse liberatos non intellexit in quos exterius seuiuit. Aperte liberauit etiam tres pueros Dominus sub potestate regis Nabuchodonosor . Hec talis liberatio fit pro confessione inimicorum ut, dum illi uirtutem Domini aperte fieri uiderant, ad fidem conuertantur,  ut Nabuchodonosor, qui conuersus aliis uirtutem Domini nuntiauit . Tu scis improperium meum et confusionem meam et reuerentiam meam. Quasi dicat: Iustum est ut me eripias in meis, quia tu scis quanta passi sunt propter te improperia et tu scis confusiones et reuerentias, quas passus sum in meis, non quantum ad te, sed quantum ad eorum opinionem. Improperium fuit quando dixerunt: Blasphemauit. Quid adhuc egemus testibus.  Confusio fuit, quando clausis oculis suis eum colaphizabant, dicentes: Prophetiza, quis est qui te percussit . Est autem confusio, quando conscientia mordet hominem interius: quod maxime putabant Iudei, qui putabant eum ignorare quis eum percussisset, et sic in conscientia sua confusionem  haberet qui prius se omnia scire dicebat. Reuerentia, id est pudor, qui ingenuam frontem etiam de falsi criminis obiectione facit rubere. Hec omnia fuerunt in Christo, quantum ad Iudeorum opinionem, non quantum ad rei ueritatem, quia non potuit esse confusio in conscientia tam sancta, neque erubescentia in fronte tam libera. Aliter: Eripe meos. Et opus est, ut eripias, quia tu scis improperium meum, id est, meorum, et confusionem meam, id est, meorum. Improperium est, quod ab inimico infertur, licet cui inferatur in conscientia sua ex ipso improperio patiatur, uelut sancti uiri, cum eis improperabatur quod in Christum crucifixum et in latronem mortuum crederent, nichil erubescentie  passi sunt in conscientia sua. Paulus enim non satis arbitrabatur non erubescere Christum crucifixum, sed in eo tantum gloriari uoluit, cum dixit: Mihi autem absit gloriari, nisi in cruce Domini nostri Iesu Christi . Confusionem passi sunt minus perfecti, quando interius erubescebant, et eos conscientia mordebat de hoc quod eis improperabatur, quia in mortuum crederent, apud quos plus ualuit lingua humana quam promissio diuina. In conspectu tuo sunt omnes qui tribulant me. Quasi dicat: Tu scis improperium meum, nam illi qui me tribulant, in conspectu tuo sunt et te non latent, me etiam non latent, quia improperium exspectauit cor meum et miseriam illorum; subaudis ut recognoscerent uidelicet se miseros, et conuersi peniterent: uel, sic ipsi  tribulant me, quasi nescientem et nolentem subire tribulationes. Cor autem meum exspectauit improperium, id est, sponte recepi passionem, quia nemo tollit a me animam meam, sed ego pono eam , et iterum sumo eam. Et exspectauit etiam cor meum miseriam illorum delendam: et sustinui, id est, attendi qui contristaretur, id est, qui mecum doleret simul, id est, de eadem re de qua ego dolui, de errore uidelicet eorum qui miseriam suam nolebant attendere: et non fuit, aliquis, subaudis qui de perditione Iudeorum contristari uellet. Nota discipulos in morte Domini contristari, sed non tristabantur de perditione Iudeorum, unde Dominus contristatus est. Sunt enim contristati de morte eius tantum, quia etsi crederent quodam modo eum resurrecturum et amplius eum  non moriturum, tamen dolebant quia uita, in qua tam sancte et tam pie eum uiuere uidebant, per mortem erat mutanda. Qui consolaretur, et non erat, Quasi dicat: Exspectaui etiam qui mecum consolaretur de salute Iudeorum, si conuerterentur, et non inueni, sed potius illi, quorum miseriam delendam exspectaui, et de quorum salute consolari uolui, dederunt in escam meam fel, et in siti mea potauerunt me aceto, quia, se ipsos quos esuriui ut sapidum cibum et suauem, dederunt mihi fellitam escam, et, quos iucundum potum sitiui, se acidum exhibuerunt mihi potum. Eorum enim sitiebam ego nouitatem, et ipsi propinabant mihi uetustatem. Propinant adhuc omnes uetustatem, et offerunt Deo fellitam escam ad comedendum qui, peruerse uiuendo, Euangelice ueritati  contradicunt, et Dominum non resurrexisse credunt. Hi tales a fidelibus sunt tolerandi, et non interficiendi, quod ipse Dominus notauit, cum gustasset et noluisset bibere. In hoc enim admonuit, quia impii essent gestandi, sed non incorporandi, tolerandi, sed non interficiendi. Ipse enim fel gustauit, sed non sibi incorporauit. uel ad litteram potest legi dederunt in escam meam fel. Non legitur quod fel dedissent Domino comedere, sed notum est ante passionem Dominum cum discipulis suis sanctissimum Pascha comedisse, escam uidelicet dulcem et suauem, in quam escam admiscebant fel Iudei, quando ei in cruce pendenti acetum cum felle mistum ad bibendum propinabant: quod dicit hic, Et dederunt in  escam meam fel, id est, super escam quam cum discipulis meis comederam, posuerunt fel, et in siti mea potauerunt me aceto. Quare, Fiat mensa eorum coram ipsis in laqueum, id est, apparatus, quem mihi parabant, fiat eis in perditionem et in retributiones, id est, recognoscant hoc eis esse in retributionem meritorum suorum, quia illud promeruerunt quod illaquearentur ubi me illaqueare putabant. Et in scandalum fiat eis mensa eorum, quia in me lapidem offensionis, et petram scandali offensi sunt. uel aliter: Fiat mensa eorum, id est, Scriptura ex qua refici putabant, fiat in laqueum, et hoc coram ipsis, id est, eis scientibus, quia dum Scripturam haberent ex qua quid faciendum esset cognoscere poterant, quasi laqueus eis parabatur, dum Scripturam intelligere  noluerunt; uel si intellexerunt, fingebant se non intelligere, et hoc fiet eis in retributiones et in scandalum. Et hoc quomodo? Obscurentur oculi eorum, interiores subaudis, ne uideant quod uidendum est. Et dorsum eorum semper incurua, ad terrena, subaudis, onera portanda. Nam iustum est ut qui nolebant attendere sursum corda me tuendo, curuarentur ad terrena. Effunde super eos iram tuam, et furor ire tue comprehendat eos hoc modo: Fiat habitatio eorum deserta, id est, ciuitas illa in qua ipsi habitant, ab ipsis fiat deserta. Et quoniam dixit habitatio, ne quis intelligeret hic esse permanendum, subiungit: et in tabernaculis eorum non sit qui inhabitet: ut sic ostenderet unde esset migrandum, quia tabernacula sunt tuguria in expeditione militantium, et non in eodem  loco permanentium. uel sic: Fiat habitatio eorum deserta, id est, domus eorum, qua assidue morabantur, fiat ab eis deserta. Nam iustum est ut non permittantur ibi habitare ubi permissi sunt contra Dominum clamare. Amiserunt locum furoris. Utinam uel nunc recognoscerent locum quietis! et in tabernaculis eorum, id est, in templo Salomonis et in templo Domini, in quibus quasi in tabernaculis habitabant, non sit qui inhabitet ex multitudine Iudaici populi. Et cur? Quoniam quem tu percussisti, id est, percussibilem mortalitate et passibilitate fecisti, persecuti sunt, inquantum eis licuit. Percussit Deus mortalitate et passibilitate primum hominem, ab eo per inobedientiam recedentem, in quo omnis posteritas in eodem uulnere uulnerata est. Christus autem,  quia secundum hominem in ea natus est progenie, ex eo non fuit alienus uulnere, quia mortalis et passibilis factus est, quem Iudei persecuti sunt: quod hic dicit, quoniam quem percussisti, persecuti sunt, et super dolorem, mortalitatis subaudis, addiderunt dolorem uulnerum meorum, quia mortem accelerauerunt: uel, super dolorem uulnerum meorum, id est, super mortem meam addiderunt, quia custodes pretio corrumpebant, ut me resurrexisse negarent, uel super dolorem uulnerum meorum addiderunt, dolorem meum, subaudis, quia non satis fuit eis seruos meos ad uineam missos occidisse, nisi me heredem etiam occidissent: uel, super dolorem uulnerum meorum addiderunt dolorem uulnerum meorum,  quia, me occiso, seuiebant in apostolis et in ceteris membris meis occidendis. Et ideo, Appone iniquitatem super iniquitatem eorum, ut ex iniquis patribus iniqui filii generentur, uelut de peccato cadant in peccatum. uel, appone iniquitatem super iniquitatem eorum, ut, me interfecto, dent pretium custodibus, qui me non resurrexisse dicant. Et non intrent in iustitiam tuam, id est, non reputentur cum iustis tuis, sed potius, deleantur de libro uiuentium, uel de diuina predestinatione in qua iniqua presumptione se scriptos dicebant. Et cum iustis non scribantur, quantum ad tuam equitatem, et hoc ideo, quia ego sum pauper et dolens reputatione illorum, sed que cura? Quia salus tua, id est, uerbum tuum mihi personaliter unitum, suscepit me in gloria resurrectionis  et immortalitate carnis uel sic, Deleantur de libro uiuentium, et cum iustis non scribantur: ego autem et mei non deleamur, sed potius ascribamur, quia sum pauper et dolens, et hoc mihi et meis ad salutem, quia salus tua, o Deus, suscepit me, que neminem suscipit, nisi seipsum pauperem recognoscat. Et quia salus tua me suscepit, laudabo nomen Dei cum cantico, id est cum mentis hilaritate, et magnificabo eum in laude, nichil de me presumendo. Unde alibi: Date gloriam laudi eius . Et hec laus placebit Deo super uitulum nouellum, cornua producentem et ungulas, id est, super omnia sacrificia legis. Preceptum fuit in lege ut uitellus nouellus producens cornua et ungulas assumeretur in quodam sacrificio: per quem uitulum hic accipiuntur omnia  legalia, quia super omnia legalia placet Deo, si nomen eius cum cantico laudatur. Quare uideant pauperes primitiuos in Ecclesia laudantes, et imitando eos in laude letentur. Querite Deum, et uiuet anima uestra. Apostropham facit ad auditores, ut incitentur ad laudem, dicens: Querite Dominum non ut uiuat corpus, quod faciunt et pecora, sed querite Dominum, et uiuet anima uestra, licet corpus non occidatur. Et merito querendus est, quoniam iam ex longo tempore ipse Dominus exaudiuit pauperes et uinctos suos, id est, preceptis suis astrictos non despexit. Unde laudent illum celi, id est, maiores in Ecclesia, et terra, id est, minores, qui iam terra facti sunt ut coli possint: laudet eum mare, id est, fluctus gentium, et omnia reptilia in eis, id est, omnes illi laudent qui  sustentantur per celum et terram et mare. uel aliter, uinctos suos non despexit. uinctus est omnis homo in primo parente uinculo mortalitatis et passibilitatis: omnes autem illos qui se uinctos attendunt non despexit Dominus, sed iuuat eos potius subleuare compedes quibus uincti sunt: unde laudent illum celi et terra, id est, hec omnia sint materia laudandi Deum his qui uincti sunt. Laudant Dominum per celum et per terram et per mare, qui ex istis non querunt nisi quantum necesse est eis, quandiu uinculis astricti sunt, quod est uictus et uestitus, quia his subleuant compedes quibus grauati sunt, ne eos grauent. Si autem ultra necessitatem quidem querunt, iam non subleuant uincula sua sed potius grauia  faciunt, et multum ab eis grauantur. Nam quisque in ferro materiali uinctus, si uult subleuare ferrum ne nimis eum grauet, non multos apponit pannos quibus subleuet, quia si multum apponeret, iam non tantum non subleuaret, sed etiam grauius sibi ferrum faceret. Quare quisque uinctus laudet Dominum per celum et per terram, nichil ab eis assumendo unde compedes onerentur, quibus uinctus est. Et merito in his omnibus laudandus est Dominus. Quoniam ipse Dominus saluam faciet Sion, id est, constituet Ecclesiam primitiuam. Et edificabuntur ciuitates Iude: ex confitentibus edificabitur ciuitas, id est, Ecclesia. Et inhabitabunt ibi, id est, illi qui sunt in ciuitate Iude, gentes uidelicet humiliter confitentes, inhabitabunt Ecclesiam ex Sion factam. Et hereditate acquirent  eam, quia ex ipsa primitiua reficientur alii conuersi, et semen seruorum eius possidebit eam, id est, quique imitatores predicatorum suorum possidebunt eam, subaudis hereditatem. Et ne quique usurparent sibi illam hereditatem, dicentes: Semen Abrahe sumus , et ideo hereditatem illam possidebimus, subiungit: Qui diligunt nomen eius, habitabunt in ea. Nam qui in fide Abraham imitantur, illi tantum possidebunt illam hereditatem, non qui filii sunt Abrahe secundum carnem.



PSALMUS LXIX. IN FINEM PSALMUS DAuID IN REMEMORATIONE, EO QUOD SALuUM FECIT EUM DOMINUS.

»Deus in adiutorium meum intende: Domine, ad  adiuuandum me festina. Confundantur et reuereantur qui querunt animam meam. Auertantur retrorsum et erubescant qui uolunt mihi mala. Auertantur statim erubescentes qui dicunt mihi: Euge, euge. Exsultent et letentur in te omnes qui querunt te, et dicant semper: Magnificetur Dominus, qui diligunt salutare tuum. Ego uero egenus et pauper sum, Deus, adiuua me. Adiutor meus et liberator meus es tu, Domine, ne moreris.«



ENARRATIO.

Rememoratio fit duobus modis. Fit enim, quando quisque timens seueritatem et iudicium Domini, peccatorum suorum recordatur. Fit etiam, quando quisque recordatur se peccatorem fuisse, et per gratiam Dei se esse liberatum. De hac rememoratione intitulatur  psalmus iste, quia eorum uox est in hoc psalmo qui recordantur salutis sue per gratiam Domini sibi administrate. Titulus sic construitur: In finem referuntur hec uerba: et est psalmus, Dauid attribuendus, factus in rememoratione. Et quia rememoratio duobus dicitur modis, determinat de qua rememoratione dicat, eo quod saluum me fecit Dominus. Ingressus Augustino in hoc psalmo talis est: »Gratias grano tritici, quia mori uoluit et multiplicari: gratias Domino et Saluatori nostro Iesu Christo, qui mortem nostram subire non dedignatus est, ut dignos nos uita faceret. Granum illud singulare fuit, sed fecunditatem multiplicationis in se habuit. In multis enim granis passionem suam imitantibus exsultamus,  quando natalitia sanctorum martyrum celebramus, quorum uox est in hoc psalmo.«

Nam est uox contribulatorum et in passione periclitantium, sed de capite suo presumentium. Audiamus martyres hic loquentes, et loquamur cum illis ex affectione cordis, licet non ex similitudine passionis. Ipsi enim iam sunt coronati, nos adhuc periclitamur. Nam fortasse tempora nostra pleniora sunt scandalis, quam sua essent, quia licet non patiamur aperte diabolum seuientem per leonem, patiamur cum occulte seuientem per draconem. Cessauit persecutio paganorum, sed non maleuolentia male cogitantium et blasphemantium, a quibus persecutionem patiuntur fideles: quoniam etsi mala non exercent in corporibus sanctorum, tamen mala facta  eorum arguunt sanctos. Nam sanctus Loth non persecutionem passus est in corpore suo, sed malefacta Sodomorum et Gomorrheoruum ei fuerunt passio. Patiuntur fideles male facta quorumdam in Ecclesia: in festiuitatibus martyrum et ceterorum sanctorum ad Ecclesiam concurrunt, non ut ibi uelint pacem habere, sed insanire, non orare, sed insultare. Quorum talium symphonias et modulationes patiuntur sancti, quia propositum est omnibus piis pati persecutionem ab impiis. Pro quibus talibus orandum est ut, dimissa insania, aliquando intra parietes Ecclesie percutiant pectus suum dicentes: Deus, propitius esto mihi peccatori , et sic nobiscum dicant:

Deus, in adiutorium meum intende, id est, intensum te fac ut me adiuues: Domine, ad adiuuandum  me festina. Nota quod non ideo rogat Dominum ad adiuuandum festinare, quod eius auxilium unquam sit tardum, quia semper adiutor est in opportunitatibus: quia cupienti animo nichil satis festinatur, et debilis humana natura cui nichil satis festinari uidetur, dicit quod hic loquitur: Domine, ad adiuuandum me festina. Confundantur, id est, dignos se confusione recognoscant, et reuereantur futurum iudicium, qui querunt animam meam ad oppressionem, non ad imitationem. Auertantur retrorsum, id est, inefficaces fiant qui precedere uolebant, et retrorsum ponantur, id est, nos imitari studeant: et erubescant non tantum qui mala fecerunt, sed erubescant etiam qui mala mihi uolunt. Nota hic diuersa tempora persecutionum: unum, quando impetus paganorum seuit in Christianos;  aliud quando mala uoluntas Christianorum persequitur fideles; quod adhuc durat in Ecclesia, queniam et si baptizati sunt reges pagani et persecutores ceteri, non est tamen baptizatus diabolus, qui occulte seuit per occultos, id est, per malos Christianos. Auertantur statim erubescentes qui dicunt mihi: Euge, euge. Nota duo genera inimicorum, uituperantium et adulantium. Et quoniam sepe magis deuocat lingua adulatoris quam manus interfectoris, dicit: Auertantur statim, id est, indilate, et erubescentes de uita preterita, qui dicunt mihi: Euge, euge, id est, qui adulatorie laudant quod laudandum non est: illi auertantur. Ex opposito autem exsultent et letentur in te, non in se, omnes qui querunt te bonis  operibus, et qui diligunt salutare tuum, dicant semper, id est, in omni tempore, magnificetur Dominus, nunquam seruus, magnificetur in prosperis, quia consolatur: magnificetur in aduersis, quia corrigit. Peccator es? magnificetur, quia te uocat; confiteris? magnificetur, quia ignoscit; iuste uiuis? magnificetur, quia regit; perseuerabis? magnificetur, quia te glorificabit. Dicant semper: Magnificetur Dominus: de se autem dicat unusquisque, Ego uero egenus et pauper sum, et ideo tu, Deus, adiuua me qui damnasti me rebellem aduersum te. Et debes adiuuare, quia tu es adiutor meus in bonis, et liberator meus in malis: et ideo tu, Domine, ne moreris, id est, ne permittas ut mihi uidearis morari, et ne mihi uideatur tardum quod a te est preuisum et  seruatum mihi, cum opus est. Nam, cui uidetur tardum quod a te est promissum, potest contingere ut deficiat sub onere, et querat in itinere quod promissum est tantum in peruentione. Quare timeamus Dominum dicentem: Mementote uxoris Loth . Notum est quia Loth iuste uixit inter Sodomitas, et ideo a Domino admonitus est ut dimitteret Sodomam, et iret ad quasdam ciuitates ubi saluaretur a perditione que imminebat Sodomitis. Uxor autem eius, quia longa uidebatur uia, uolens habere in itinere quod promissum fuit in peruentione, respexit et in statuam salis mutata est . Nec hoc frustra, quia nobis debet esse condimentum. Ne nobis uideatur tardum quod diuinitus est promissum, attendamus eam remanentem, et transeamus; attendamus  eam respicientem, et extendamus nos in anteriora, obliuiscentes ea que retro sunt, ut tandem cum Apostolo possimus dicere: De reliquo reposita est mihi corona iustitie .



PSALMUS LXX. PSALMUS DAuID FILIORUM IONADAB ET PRIORUM CAPTIuORUM.

»In te, Domine, speraui, non confundar in eternum, in iustitia tua libera me et eripe me. Inclina ad me aurem tuam, et salua me. Esto mihi in Deum protectorem et in locum munitum, ut saluum me facias. Quoniam firmamentum meum et refugium meum es tu. Deus meus, eripe me de manu peccatoris, et de manu contra legem agentis et iniqui. Quoniam tu es patientia mea, Domine:  Domine, spes mea a iuuentute mea. In te confirmatus sum ex utero, de uentre matris mee tu es protector meus. In te cantatio mea semper, tanquam prodigium factus sum multis, et tu adiutor fortis. Repleatur os meum laude, ut cantem gloriam tuam, tota die magnitudinem tuam. Ne proiicias me in tempore senectutis: cum defecerit uirtus mea, ne derelinquas me. Quia dixerunt inimici mei mihi, et qui custodiebant animam meam consilium fecerunt in unum. Dicentes: Deus dereliquit eum, persequimini et comprehendite eum, quia non est qui eripiat. Deus, ne elongeris a me: Deus meus, in auxilium meum respice. Confundantur et deficiant detrahentes anime mee, operiantur  confusione et pudore qui querunt mala mihi. Ego autem semper sperabo, et adiiciam super omnem laudem tuam. Os meum annuntiabit iustitiam tuam, tota die salutare tuum. Quoniam non cognoui litteraturam, introibo in potentias Domini: Domine, memorabor iustitie tue solius. Deus, docuisti me a iuuentute mea, et usque nunc pronuntiabo mirabilia tua. Et usque in senectam et senium, Deus, ne derelinquas me. Donec annuntiem brachium tuum generationi omni que uentura est. Potentiam tuam et iustitiam tuam, Deus, usque in altissima que fecisti magnalia: Deus, quis similis tibi? Quantas ostendisti mihi tribulationes multas et malas! et conuersus uiuificasti me, et de abyssis terre iterum reduxisti me. Multiplicasti magnificentiam  tuam, et conuersus, consolatus es me. Nam et ego confitebor tibi in uasis psalmi ueritatem tuam, Deus, psallam tibi in cithara, sanctus Isrel. Exsultabunt labia mea cum cantauero tibi, et anima mea quam redemisti. Sed et lingua mea tota die meditabitur iustitiam tuam, cum confusi et reueriti fuerint qui querunt mala mihi.«



ENARRATIO.

Magnum Dei donum est et magna scientia hominis, attendere et intelligere quod quidquid sit ex gratia Dei sit, et nichil per se sit. Nam qui per se uult esse tendit ad non esse. Qui autem per gratiam Dei studet existere manet in uero esse. Gratia iste est, per quam cum non essemus facti sumus ex impiis pii, ex incestis casti, ex seruis liberi, ex  damnatis in regno assumpti. Hanc gratiam ubique commendat Apostolus, et ideo Iudeos habuit inimicos, qui de littera presumebant, et sic a gratia resiliebant: commendat etiam Apostolus in se ipso gratiam istam, ubi dicit: Ego sum minimus apostolorum, qui non sum dignus uocari apostolus, quia Ecclesiam Dei persecutus sum : sed nunc misericordiam consecutus sum, quoniam ignorans in incredulitate hoc feci . Et paulo post eamdem commendat gratiam, sic: Fidelis sermo, et omni acceptione dignus, quia iehsu Christus uenit in hunc mundum peccatores saluos facere, quorum primus ego sum . Nota quia primus non tempore, sed peccati magnitudine: sed misericordiam consecutus sum, ut in me primo peccatore ostenderet omnem  potentiam [patientiam] suam, ad informationem eorum qui credituri sunt in uitam eternam . Tanquam si diceret: Nulli est desperandum de peccatis suis, quia mihi qui tanta commisi condonata sunt peccata. Consideret ergo quisque mihi condonata esse peccata, et non desperet, licet multa eis sint peccata: sed potius conuersus imploret Dei misericordiam, et speret peccatorum ueniam. Ipse enim Dominus dicit in Euangelio, commendans gratiam suam sic: Non ueni uocare iustos, sed peccatores, neque est opus sanis medicus, sed male habentibus . Hanc gratiam commendat ubique psalmus iste, cuius titulus talis est: Psalmus Dauid filiorum Ionadab et priorum captiuorum. Ionadab  interpretatur spontaneus Domini. Quis autem est spontaneus, nisi qui gratis colit Deum? Unde illud, uoluntarie sacrificabo tibi . Hunc Ionadab commendat nobis et Ieremias in prophetia sua. Dicit enim quia ipse Ionadab precepisset filiis suis, ne uinum biberent et ne in domibus, sed in tabernaculis tantum habitarent Filii, quia in precepto patris perseuerauerunt, ideo benedici a Domino meruerunt; non quod Domini preceptum esset ne uinum biberent, sed quia in precepto patris permanebant . Quod Scriptura precipit sic: Filii, obedite patribus uestris . Obediendum est semper patri, nisi contra preceptum Domini aliquid precipiat. Istorum obedientia proponitur nobis in hoc psalmo, ut eam imitemur, et comparatur hec obedientia  inobedientie priorum captiuorum, ut per obedientiam filiorum Ionadab culpetur inobedientia filiorum Israël, quibus predixit Ieremias quia captiui ducendi essent in Babyloniam, nec in hoc diuine uoluntati resisterent, quia aliter non potuit quam ut captiui ducerentur: predixit etiam captiuitatem, ut se corrigerent, sed quia corrigi noluerunt: ideo captiui duci meruerunt. Istorum inobedientia et filiorum Ionadab obedientia coloratus est psalmus iste: quorum uidelicet obedientia commendatur nobis ut eam sectemur: inobedientia autem culpatur, ut eam fugiamus. Quod dicit, priorum captiuorum, mittit nos ad historiam, qua legitur quod in primo, et secundo et tertio ducti sunt in captiuitatem filii Israël: sed quoniam de nulla illarum psalmus loquitur,  intelligamus primam captiuitatem, in qua captiuati sumus per inobedientiam primi parentis. Hanc captiuitatem notat Apostolus sic: uenundati sumus sub peccato . Et paulo post, Condelector legi Dei secundum interiorem hominem. uideo autem aliam legem in membris meis, repugnantem legi mentis mee, et captiuum me ducentem in lege peccati et mortis . In hac ciuitate iuste omnes detenti sumus, quia dimisimus imperatorem, et secuti sumus desertorem, imperator Deus, desertor diabolus. Imperator dedit preceptionem, diabolus suggessit fraudem. Ubi ergo oculus tuus inter preceptionem et fraudem? Credidisti quod promisit desertor, et inuenisti quod minatus est imperator. uox est in hoc psalmo Prophete, commemorantis filiorum Ionadab et priorum  captiuorum. Nam filiorum obedientiam nobis commendat, et in commendatione obedientie filiorum culpatur inobedientia captiuorum. Possunt etiam ipsi filii Ionadab iidem esse qui primi captiui, ut sic legamus psalmum, quatenus ipsi, captiuitatem suam attendentes, cum Propheta dicant:

In te, Domine, speraui, non confundar in eternum. Quasi dicat: Speraui in me, et confusus sum: in te spem meam reieci, et ideo non confundar in eternum, id est eternaliter, licet ad tempus patiaris me confundi onere mortalitatis et passibilitatis. Et ut non confundar, libera me hic interius in tua iustitia, me uocando et iustificando: et eripe me, tandem exterius ut exuto onere mortalitatis induar, gloria  incorruptibilitatis. Ecce hic notantur filii Ionadab in obedientia perseuerantes, gratiam querentes, suam captiuitatem attendentes. Si autem primos captiuos accipimus, eos qui adhuc in captiuitate remanentes, per gratiam Domini liberari non querunt, intelligimus hic inculpari illorum inobedientiam, cum filiorum Ionadab proponitur nobis obedientia. Potest esse etiam in hoc psalmo uox capitis nostri, transferentis in se uocem membrorum, et sic pro eis dicentis: In te, Domine, speraui, non confundar in eternum, in iustitia tua libera me. Et ut me eripias et liberes, inclina ad me aurem tuam, tu altus ad me humilem; tu medicus ad me egrotum: et inclinatus, salua me taliter: Esto mihi in Deum protectorem, id est, Deus protector, ne opprimar ab inimicis, et inueniam  te locum munitum, ut ex te habeam quod contra inimicorum tela iaciam. Nam munitiorem locum te non potest inuenire qui ad te confugit. Legitur quia quidem habens habitaculum in firmissimo monte uidit regem transire cum multitudine magna bene armata, qui confidens in edificio forti, spreuit regem dicens: Non loquor de te. Cui rex respondit: Neque ego de te. Nota, si securus iste fuit ab hostibus pro munitione terreni loci, quanto securior potest esse qui confugerit ad Deum, qui fecit celum et terram? Quod hic dicit: Esto mihi in locum munitum, ut saluum me facias. Et tuum est me saluum facere, quoniam tu es firmamentum meum, id est, me firmum faciens in proposito, et tu es refugium meum, quia non inuenio quo te fugiam iratum nisi  refugiam ad te placatum. Et quia tu es refugium, tu, Deus meus, eripe me de manu, id est, de potestate peccatoris, non mihi preualeat. Et quos intelligat per peccatorem, subiungit: De manu contra legem agentis, id est, de potestate Iudaici populi in lege preuaricantis, me eripe, et iniqui qui equitatem legis non recipit. De quo dictum est: Qui sine lege peccauerunt sine lege peribunt . Ne quis opponeret: Quare rogas liberari de persecutione? patere, resiste, subiungit: Quoniam tu es patientia mea, Domine. Quasi dicat: Clamandum est mihi ad te: nam sine te non possum, quia tu es patientia mea, id est, patiens sum, et tu, Domine, spes mea a iuuentute mea, id est, ex tempore inuocationis mee, in qua inuocatione factus sum iuuenis, habilis uidelicet  ad pugnam computatus in procinctu exercitus tui, armatus fide, spe et caritate, et non tantum es spes mea a iuuentute mea, sed etiam confirmatus sum in te ex utero, id est, ex eo tempore ex quo initiatus sum sacramento fidei. De uentre matris mee tu es protector meus, id est, postquam exiui de uentre matris mee, id est Ecclesie; ut non tantum mihi prodessem, sed etiam aliis, es tu protector meus, et ideo in te est cantatio mea semper. Et quia in te spero, tanquam prodigium factus sum multis, similis stulto, uidelicet quia postpono presentia, et exspecto futura, et ne ego deficiam in spe, tu es mihi adiutor fortitudinis, quia fortitudinis exemplum dedisti in te ipso. Et quia tu es fortis. ergo repleatur os meum laude,  ut cantem gloriam tuam, meam ignominiam, et cantem magnitudinem tuam, et paruitatem meam: tota die, in prosperis et in aduersis, in prosperis, quia consolaris, in aduersis, quia corrigis. Et, ut cantem gloriam tuam, ne proiicias me in tempore senectutis, subaudis, deponende, id est, in tribulatione quando mihi maxime necessarium est ut deponam senectutem, et recipiam iuuentutem, uel, quandiu in mortalitate carnis conuersamur, tempus est senectutis, quia facile labimur, et ideo opus est ut a Deo sustineamur, uelut iste rogat, dicens: Ne proiicias me in tempore senectutis, et ne derelinquas me, cum deficiat uirtus mea, tunc cum nichil de me presumo. Et opus ut non derelinquas, quia dixerunt inimici mei mihi, subaudis, improperando, qui custodiebant animam meam, subaudis, opprimendam, consilium fecerunt in unum, in  eamdem uoluntatem conuenientes, et dicentes: Persequimini et comprehendite eum. Et potestis, quia non est qui eripiat, nam Deus dereliquit eum. Quod alibi dicitur: Non est salus illi in Deo eius . Ipsi sic me persequi conantur, sed tu Deus, ne elongeris a me, sed respice in auxilium meum, quia Deus meus es. Et quomodo uolo ut me eripias? Confundantur, id est, dignos se confusione recognoscant, et deficiant, id est, inuictoriosi existant: detrahentes anime mee, existimantes uidelicet leuitatem meam esse insaniam, uel detrahentes anime mee et etiam cuiusque, subaudis, anime, persuadent ut cum Domino rixetur, defendendo peccata sua: est etiam dictum ad similitudinem auium quibus detrahuntur penne, ne uolare possint. Illi detracte sunt penne qui est in  peccati defensione. Caret enim ratione, per quam in auras libertatis quasi pennis deportari deberet. Operiantur confusione et pudore qui querunt mala mihi. Confusio est, quando conscientia mordet hominem interius; pudor est, quando exterius erubescentiam demonstrat: quod dicit, operiantur confusione et pudore. Quasi dicat: Interius et exterius confundantur qui querunt mala mihi: Ego autem semper sperabo, et super omnem laudem tuam, id est, super omnem laudem priorem, adiiciam laudem tuam posteriorem: laudandus erat Dominus in primo homine, quem de terra ad imaginem et similitudinem suam creauit, et eum in paradiso collocauit : laudandus esset, si post inobedientiam totam massam, que a primo parente processit, iusto iudicio damnasset, tamen super  omnem laudem adiicienda est laus, quia per gratiam a peccato traducis liberati sumus: uel, sic adiiciam super omnem laudem tuam, id est, attendam te excedere omnes laudationes uirorum: uel, adiiciam super omnem laudem tuam, iuxta Apostolum. Ei, inquit, qui potens est facere superabundanter quam petimus aut intelligimus : quod hic dicit, adiiciam, id est, adiicere te intelligam super omnem laudem tuam a nobis factam, quia plura in nobis operaris quam nos intelligere possumus. In uoce autem capitis sic dicemus: Adiiciam super omnem laudem tuam: laudandus est Dominus in dispositione et in gubernatione rerum temporalium,  laudandus est in eminentia celi, in fecunditate terre, in circumcisione maris, in multiplicatione creature ubique nascentis, in Isrelitico populo ab Aegyptia seruitute liberato, in lege data, in Euangelica gratia ubique diuulgata: sed super omnem laudem istam adiiciet homo Dominicus laudem suam, quia carnem resuscitauit non amplius morituram quod ante eum nullus facere potuit. Os meum annuntiabit iustitiam tuam, quia per fidem saluati sumus: et os meum annuntiabit tota die salutare tuum, id est, tuam saluationem et meam perditionem. Et unde mihi hoc? Quia non cognoui litteraturam, id est, non sum de illis qui de littera presumunt, et a gratia resiliunt: uel, non cognoui litteraturam, id est, perfunctorie aliquid agere improbaui. Nam qui dicit, et non facit uoluntatem Dei comparabilis est illi qui potens est  quidem legere, sed quod legit ore non capit corde, quod dicit: Quoniam non cognoui litteraturam, sed potius introibo in aulam, subaudis discernendam ut in eo tantum glorier qui me propter potentiam suam redemit. Domine, memorabor iustitie tue solius, mee captiuitatis, tue liberationis: et hoc non ex me, sed ex te, quia tu, Deus, docuisti me ex iuuentute mea, id est, ex tempore innouationis mee, et usque nunc, subaudis, doces, et ideo pronuntiabo mirabilia tua. Quid mirabilius quam consilium reparationis humane gratie tue esse, et non ex alicuius merito? Docuisti me ex iuuentute et usque nunc, et docebis etiam usque in senectam et senium. Senectus est, quando aliquis pre senectute grauis fieri incipit; senium, quando est in decrepita etate. Per hec duo longitudinem  temporis denotat. Quasi dicat: Docebis me memorem esse tue iustitie omni tempore in iuuentute et senectute. Quod habet alia translatio: in presbyterum et gerontam, ubi sententia eadem est, quia presbyteros apud Grecos dicitur senior, geron senex grauis dicitur; uel aliter, Deus, docuisti me ex iuuentute mea. Iuuentus fuit in Ecclesia in primo tempore, quando sancti martyres, armati fide, spe et caritate, usque ad sanguinis effusionem pro fide tenenda certabant. Quod dicit, usque nunc docuisti, nostrum tempus designat in quo iam non pro certamine fidei martyrizantur, quoniam ex abundantia iniquitatis refrixit caritas multorum. Quod dicit, in senectam et senium, per hoc notat ultimum  tempus, quando pro persecutione Antichristi multi a fide discedent. Deus, ne derelinquas me. Quasi dicat: Tu qui docuisti me ex iuuentute mea, ne derelinquas me, donec annuntiem per me et per successores meos, brachium tuum, id est, potentiam tuam, generationi non tantum illi que post futura est, sed omni que uentura est. Nota fuisse quosdam hereticos qui asserebant fidem catholicam usque ad tempus permansuram, et post, ex toto destruendam: quorum errorem ut destrueret, dicit quod omni generationi annuntianda sit potentia Domini: quod dicit. Ne derelinquas me, donec annuntiem brachium tuum generationi que uentura est, et donec annuntiem potentiam tuam et iustitiam tuam, id est, gratiam  iustificantem, eundo etiam usque in altissima magnalia que tu fecisti, considerabo, uidelicet illa supercelestia, principatus, uirtutes, dominatus, potestates, ad tuam gratiam pertinere: quia, quod bene uiuunt, ex te habent, non ex se. Et quando quidem tu, Deus, tantus es, quis similis est tibi? Nullus uidelicet, quia mihi uolenti in primo parente tibi esse similis, quantas tribulationes, id est, quam graues ad tolerandum, et multas et eas malas mihi ostendisti: uoluit tibi esse similis qui dixit: Ponam sedem meam ad aquilonem, et ero similis Altissimo , et discessit a te in regione dissimilitudinis. uoluit etiam miser Adam tibi esse similis, quando desertori credidit dicenti: Comedite, et eritis sicut dii . Credidit quod promisit diabolus, et inuenit quod minatus  est Dominus et plus ualuit apud eum qui defecit quam qui eum fecit, in quo multas tribulationes mihi et malas ostendisti, sed non irreparabiliter me damnasti, quia conuersus ab ira ad misericordiam, uiuificasti me, id est, in uitam posuisti me. Et hoc, quomodo? de abyssis terre iterum reduxisti. Nota quod dicit, reduxisti, quia non reducitur aliquis, nisi prius sit eductio. Eduxit Deus hominem de uilitate terre, mirabiliter eum creando. In magnum enim quiddam promota est terra, quando homo de terra plasmatus est ad imaginem et similitudinem Dei in uilitatem suam. Terra recidit, quando homo per inobedientiam a Deo defecit, sed rursus ad summa terre reducitur: quando uerbum ex terra assumpsit hominem a peccato immunem, sic reduxit,  id est, iterum duxit hominem de abyssis terre, mirabiliter eum reformando in interiore quia spe salui facti sumus . Ecce planum est quod dixit reduxisti: ostendamus iterum quod tunc erit, quando caro mortalis in immortalitatem resurget, quia sic iterum et iterum deducitur homo a Domino: quod dicit de abyssis terre iterum reduxisti. Et unde hoc scio? Nam multiplicasti magnificentiam tuam, id est, iustitiam tuam intantum multiplicasti, [ut] cum filiis tuis non parceres, et sic conuersus consolatus es me. Nam et ego non tantum in capite meo, sed etiam in me ipso confitebor tibi in uasis psalmi ueritatem tuam, Deus, psallam tibi in cithara, sanctus Isrel; uasa psalmi sunt psalterium. Nota inter psalterium et citharam, quia psalterium sonum reddit in superiori,  per quod designat animam que superior pars est in homine, cithara reddit sonum in inferiori, et notat carnem que inferior pars est in homine, per quam carnem citharizat homo, quando hec inferiora indigentibus prebet: quod hic dicit, psallam tibi in cithara sanctus Isrel, et sic tandem exsultabunt labia mea cum cantauero tibi, quia nunc aliquando canto mihi. Et qualiter exsultare debet in labiis, subiungit: Anima mea quam redemisti, subaudis exsultabit, et non tantum anima, sed etiam lingua mea exterior tota die meditabitur iustitiam tuam. Bene dicit, meditabitur: quia non est ibi opus uoce elementari. Et quando hoc erit? Cum ex opposito confusi et reueriti fuerint, in consideratione sua, qui hic querunt  mala mihi, existimantes uitam meam esse insaniam.



PSALMUS LXXI. PSALMUS DAuID IN SALOMONEM.

»Deus, iudicium tuum regi da, et iustitiam tuam filio regis. Iudicare populum tuum in iustitia, et pauperes tuos in iudicio. Suscipiant montes pacem populo, et colles iustitiam. Iudicabit pauperes populi, et saluos faciet filios pauperum, et humiliabit calumniatorem. Et permanebit cum sole et ante lunam, in generatione et generationem. Descendet sicut pluuia in uellus, et sicut stillicidia stillantia super terram. Orietur in diebus eius iustitia et abundantia pacis, donec auferatur luna. Et dominabitur a mari usque ad mare, et a flumine  usque ad terminos orbis terrarum. Coram illo procident Aethiopes, et inimici eius terram lingent. Reges Tharsis et insule munera offerent, reges Arabum et Saba dona adducent. Et adorabunt eum omnes reges, omnes gentes seruient ei. Quia liberabit pauperem a potente, et pauperem cui non erat adiutor. Parcet pauperi et inopi, et animas pauperum saluas faciet. Ex usuris et iniquitate redimet animas eorum, et honorabile nomen eorum coram illo. Et uiuet, et dabitur ei de auro Arabie, et adorabunt de ipso semper, tota die benedicent ei. Erit firmamentum in terra in summis montium, superextolletur super Libanum fructus eius, et florebunt de ciuitate sicut fenum terre. Sit nomen eius benedictum in secula, ante  solem permanet nomen eius. Et benedicentur in ipso omnes tribus terre, omnes gentes magnificabunt eum. Benedictus Dominus Deus Isrel, qui facit mirabilia solus. Et benedictum nomen maiestatis eius in eternum, et replebitur maiestate eius omnis terra: fiat, fiat.«



ENARRATIO.

Salomon interpretatur pacificus. Que interpretatio nominis Christo capiti nostro conuenit, quoniam ipse per mortem suam inimicitias nostras soluit, et Deo Patri nos reconciliauit: ipse etiam murum erectum inter nos et celestem rationabilem creaturam dissoluit, et mox cum illis in se angulari lapide uniuit; ipse etiam super pacem reconciliationis addidit pacem immortalitatis in quem huius psalmi uerba  referuntur. Propheta enim preuidens in spiritu prophetico eum in carne uenturum, diligenter exponit ea que in diebus illis futura sunt, ut cum uiderint increduli ea euenisse que de eo prophetata sunt, eum uenisse non dubitent, sed humiliter adorent. Dicit autem sic Propheta.

Deus, iudicium tuum regi da. Quasi dicat: Deus Pater, mitte quem missurus es, ut per ipsum iudicatum tandem iudices mundum, quia scriptum est: Pater non iudicat quemquam, sed omne iudicium dedit Filio . Ipse enim merito mundum iudicat, qui in mundo conuersatus, et a principibus mundi iudicatus est. Et iustitiam tuam filio regis. Repetitum est quod prius dixit. Nam quod prius  dixit, iudicium, hoc sonat hic, iustitiam. Quid aliud est ipsum iudicium, quam iustitia? Quem prius uocauit regem, hic uocat filium: utrumque enim et pater et rex est. Iste autem repetitiones multum eloquia diuina commendant, siue per eadem, siue aliis uerbis eadem sententia repetatur: et maxime tales repetitiones reperiuntur in psalmis, et in eo genere sermonis ubi animi mouendus est affectus. uel aliter, Deus iudicium tuum regi da, et iustitiam tuam filio regis: ipse quasi Filius iustitiam predicaret, opere uidelicet et uerbo. Unde illud: Que cepit iehsu facere et docere . Quod Deus Pater, rex uocatur, testatur Paulus, dicens: Regi autem seculorem immortali, inuisibili, soli Deo , etc. uel, filium regis possumus accipere Iudaicum populum quem  Dominus Pater assumpsit in adoptionem filiorum per legem datam. Deus, iudicium tuum regi da: iudicare populum tuum, id est, ad iudicandum populum tuum in iustitia, ut per iustitiam discernat populum suum a non suo, et tandem uidelicet pauperes tuos, id est, illos qui uolunt esse pauperes tui, non diuites sui, in te abundantes, sibi egentes. Et ubi iudicabitur? in iudicio, subaudis futuro. Qui sint pauperes Domini, Paulus manifestat sic: Si distribuero omnes facultates meas pauperibus, et si dedero corpus meum ita ut ardeam, caritatem autem non habuero, nichil mihi prodest . Quasi dicat: Si omnia mea do pauperibus, et pauper Dei non fuero, nichil prodest. Charitas enim non inflatur, nec est uera caritas Dei in eo qui ingratus est sancto  Spiritui eius. In hac paupertate fuit sanctus Iob, pauper antequam etiam illas magnas diuitias amisisset. Dicat pauper iste cum aliis pauperibus: Nos autem non spiritum huius mundi accepimus, sed spiritum qui ex Deo est, ut sciamus que a Deo donata sunt nobis . Illi enim qui de meritis suis presumunt non sunt pauperes Domini nec sibi uolunt iustitiam dari a Deo, sed ex semetipsis eam habere confidunt, ignorantes Dei iustitiam et uolentes suam statuere, iustitie Dei non sunt subiecti : hi tales non sunt pauperes Dei, sed diuites sui. Pauper autem Dei clamat: Iudica me, Deus, et discerne causam meam . Suscipiant montes pacem populo, et colles iustitiam. Quasi dicat: Da regi iudicare populum tuum, et ut iudicet montes, id est,  illos qui in seculo sunt eminentiores, florentes diuitiis, sublimati honoribus, suscipiant pacem populo tuo Iudaico in predicando, et colles iustitiam. Colles sunt iterum eminentiores in seculo, sed ipsis montibus subditi: uel aliter, Suscipiant montes pacem populo. Montes sunt qui excellenti sanctitate eminentes sunt in Ecclesia, qui sunt idonei et alios docere sic loquendo, ut fideliter instruantur sic uiuendo, ut salubriter imitentur: colles autem sunt illi qui obedientia sua, excellentiam sanctitatis eorum qui dicuntur montes, imitantur. Nota quod dixit, suscipiant montes pacem populo, et colles iustitiam. Excellentes quippe in sancta Ecclesia, uigilanti intentione paci debent consulere, ne propter  suos honores superbe agendo, schismata faciant in Ecclesia, unitatis compage disrupta. Colles etiam accipere debent iustitiam, id est, obedientiam, sic ut imitentur ipsos montes in hoc quo imitandi sunt, montem montium eis proponendo: non ut dicant, ego sum Pauli, ego uero Cephe, sed omnes dicant, Christi . Hec est iustitia, non apponere seruos Domino nec equare: sed dicat unusquisque: Leuaui oculos meos in montes: et unde auxilium meum? A Domino qui fecit celum et terram . Qualiter autem imitandi sunt montes, unus ex montibus ostendit, sic: Estote imitatores mei, sicut et ego Christi : et alibi, Pro Christo legatione fungimur tanquam Deo exhortante per nos . Obsecramus pro Christo, reconciliamini Deo. Hi  montes suscipiant pacem populo, id est, uerbum reconciliationis populo, subaudis, predicandum. Et colles iustitiam, id est, imitantes eorum eminentiam. Ut montes fiant, suscipiant iustitiam, id est, eorum obedientiam, ut sic fiat quod de iustitia et pace scriptum est: Iustitia et pax osculate sunt . Quod per iustitiam obedientia potest denotari, notat Apostolus ubi dicit: Sicut per inobedientiam unius hominis, peccatores constituti sunt multi: ita et per obedientiam unius iusti constituentur multi . Iudicabit pauperes populi. Quasi dicat: uere suscipiant montes uerbum reconciliationis: quod notat Paulus: Deus, inquit, reconciliauit nos sibi per Christum, et posuit in nobis mysterium reconciliationis : quod hic notatur, quia ipse  Deus iudicabit pauperes meos, pauperes populi, id est populum illum qui se pauperem reputat: et tandem saluos faciet filios pauperum. Si autem montes in seculo elatos accipimus, sic continuabimus: Deus, iudicium tuum regi da, et uere dabis, quia ipse iudicabit, id est, discernet pauperes populi, id est, apostolos, et saluos faciet filios pauperum, id est, imitatores apostolorum iudicabit: iidem possunt esse pauperes et filii pauperum, quia eadem ciuitas est Sion et filia Sion. Et humiliabit calumniatorem. Calumniator est qui alienam innocentiam nititur ducere in culpam, exquisita aliqua dolositate, et machinata aliqua calliditate. Nullus ideo melius quam diabolus hic calumniator agnoscitur: calumnia enim eius est: Nunquid gratis colit Iob Deum ?  Sic enim uoluit innocentiam sanctissimi uiri in culpam ducere, si hoc posset efficere, ut pro terrenis diabolo seruiret, sed humiliauit eum Dominus gratia sua, suos iuuans ut gratis Deum colant, humiliauit etiam eum non in Iudeis, quibus ipse calumniator usus est tanquam uasis suis, operans in filiis diffidentie. Humiliatus est enim quia ille, quem occiderant, resurrexit, et per mortem suam mortis imperium destruxit: humiliauit etiam eum, quia multos de tenebris in lucem reduxit, quia, cum diabolus extendit manum suam ad illicita, cum Christum uidelicet rapere uoluit, perdidit illos in quibus potestatem prius habuit: uel, nomine calumniatoris reprobus populus intelligitur, qui ex maxima parte, dum  peccata excusare contendit, calumniam ingerit Creatori: unde illud Salustii: Falso queritur de natura sua genus humanum. Hunc populum reprobum humiliat Dominus, quia sordescere facit. Unde illud, Qui in sordibus est, sordescat adhuc . Et permanebit cum sole, id est, quandiu uoluitur tempus. Unde illud, Sedes tua, Deus, in seculum seculi . Et, ne intelligeremus eum deinceps permansurum, et ante tempus non fuisse, subiungit, ante lunam. Quasi dicat, omne tempus precessit. Qualiter autem uelit ante lunam intelligere, subiungit generationes generationum, ut istud sit expositio prioris. uel sic: permanebit cum sole, id est, cum paterna claritate uel equalitate, et fuit ante lunam, id est, ante Ecclesiam dignitate, utpote qui immunis  a peccato in humana natura conceptus est: uel ante lunam, quia Ecclesia precessit eternitate sua, et permanebit in generatione generationum. Nota Ecclesiam non incongrue per lunam designari, quia sicut luna a sole illuminatur, sic Ecclesia non habet lumen, nisi a uero sole, a Domino uidelicet, illuminetur. Descendet sicut pluuia in uellus. Prescripsit Propheta qualiter Dominus uenturus sit: quia sicut pluuia sine strepitu et sine sensu descendit in uellus, et ipsum uellus non corrumpit: ita uerbum patris descendit in uterum uirginis, sine sensu carnali, sine corruptione uirginis, quia ipsa erat mater nesciens uirum. Et sicut stillicidia stillantia super terram: quia sicut stille cadentes super terram, non submergunt, sed irrigant ipsam terram: ita Dominus  in humano genere conuersatus est, irrigando ipsum, non destruendo. uel aliter: Descendet sicut pluuia in uellus. Mittit nos ad historiam que narrat quid factum sit in tempore iudicis Gedeon. Ipse enim admonitus a Domino, quatenus irrueret in Philisteos, petiit signum future uictorie, hoc ut uellus in area positum complueretur et area sicca maneret, et rursum secundo petiit, ut area complueretur, et uellus siccum maneret . Quod ita factum est: non autem sine mysterio. uellus enim prius irrigatum significat populum Iudaicum qui prius diuino uerbo fuit complutus. Ibi enim Dominus matrem, in qua formam serui acciperet et hominibus appareret, elegit: ibi discipulos, quibus hoc idem precepit, dicens: In uiam gentium ne abieritis, et in  ciuitates Samaritanorum ne introieritis . Sed quia populus ille in duritia permanens, diuinum non recipit eloquium, factum est quod significatur per uellus siccum et aream complutam. Nam ablatum est diuinum eloquium a Iudeis, et diuulgatum est gentibus, et sic est area compluta, quia sicca gentium corda rore diuini eloquii sunt irrigata: quod dicit, Descendet sicut pluuia in uellus, et sicut stillicidia stillantia super terram. Et quid in diebus eius futurum sit, dicit: Orietur in diebus eius iustitia, id est, fides quemque iustificans, et abundantia pacis, quia pax in illis diebus non protenditur ad amicos, sed etiam inimicos. Unde istud, Audistis quia dictum est antiquis: Diliges amicum tuum, et odio habebis  inimicum tuum. Ego autem dico uobis: Diligite inimicos uestros, benefacite his qui oderunt uos . Hec abundantia pacis donec auferatur luna, id est, donec Ecclesia, deuicta morte, assumatur immortalitate: uel secundum aliam translationem, donec extollatur luna per gloriam resurrectionis, in eternum regnatura cum illo qui in gloria resurrectionis eam precessit. Et dominabitur a mari, orientali subaudis, usque ad mare occidentale, incipiendo subaudis, a flumine Iordanis uidelicet, procedens usque ad terminos orbis terrarum. Nota quod hic euidenter expressit, inde uoluisse Christum potestatem suam iam commendare, unde et discipulos cepit eligere a flumine, scilicet Iordane, ubi super baptizato Domino, cum descenderet Spiritus sanctus, sonuit uox de  celo: Hic est filius meus dilectus . Hinc ergo doctrina eius incipiens, et magisterii celestis auctoritas, dilatatur usque ad terminos orbis terre, cum predicatur Euangelium regni in uniuerso orbe in testimonium omnibus gentibus . uel aliter: Dominabitur a mari, subaudis Iudeorum, usque ad mare gentilium. Nota quia Iudei, licet cognitionem legis receperant, tamen mare dici possunt, quia terrenis inhiantes, tempestatibus seculi quasi fluctibus maris inquietabantur; gentilis autem populus, quoniam nulla in cognitione Deum recepit, merito maris nomine designatur; quod dicit, dominabitur a mari usque ad mare, incipiendo a flumine, usque ad terminos orbis terrarum perueniendo: et eo dominante, Coram illo procident Aethiopes, id est, humiliabuntur  qui prius fuerunt teterrimi in moribus, et inimici eius terram lingent, eum uenerando subaudis. uel inimici eius, id est, heretici, lingent terram, id est, delectabuntur in terrenis, assumendo sibi terrenorum auctoritatem ut sic confirment aliis quod peruerse intelligendo in scripturis acceperunt. Reges Tharsis et insule. Ostendit qualiter coram illo procident reges, quoniam reges Tharsis et insule munera offerent. Tharsis interpretatur exploratio gaudii, ubi intelliguntur qui gaudium suum in terrenis exprobrabant, qui iam facti reges, se ipsos uidelicet et alios bene regentes, offerent munera, seipsos uidelicet, digna munera Deo: interpretatur etiam Tharsis, contemplatio, ubi significantur qui celestia contemplantur et terrena obliuiscuntur. Contemplari enim  pertinet ad futura, considerare, ad presentia. Insule dicuntur terre, eo quod in salo sunt posite. Ubi intelliguntur homines, qui a fluctibns seculi quasi motione maris quatiuntur. Hi tales facti stabiles, et in nullo periclitantes, offerent munera Domino. Reges Arabum et Saba dona adducent. Nota, quia nichil adducitur nisi quod ambulat: ubi iam intelligitur, quod in diebus eius de immolandis uictimis non dabitur preceptum, sed dona ista, que adducenda sunt, homines uidentur significare quos in societatem Christi et Ecclesie regum adducit auctoritas. Arabum interpretatur campestris uel humilis, ubi intelliguntur gentiles qui humiliati inter dona Dei reputantur. Saba interpretatur incensa, ubi interpretantur illi, qui  igne diuini amoris incenduntur, ut inter dona Dei computentur, quod dicit, reges Arabum et Saba dona adducent. Et ut breuiter includatur, adorabunt eum omnes reges terre, id est, omnes omnino reges, et omnes gentes seruient ei. Et merito, quia liberauit pauperem, peccata uidelicet humiliter confitentem, a potente, id est, a principe terrene potestatis. Et quem pauperem sit liberaturus, subiungit, et pauperem cui non erat adiutor, et illum qui non presumit sibi salutem dari de meritis suis, uel de libero arbitrio, uel aliquo adiutore alio, excepto Domino. Et quomodo liberabit? Non secundum merita illorum, sed ipse parcet pauperi et inopi, id est, peccata pauperis et inopis non reputabit, et sic animas pauperum saluas faciet. Et hoc quomodo? Redimendo animas eorum ex  usuris et iniquitate, de peccato ueniant in peccatum. Usura enim est, quando ex peccato precedenti aliquis promeretur ut iterum peccet; uel iniquitas est peccatum et usura pena peccati. Et merito usura pena peccati est appellata, quia plus mali inuenitur in suppliciis quam commissum est in peccatis. uerbi gratia: Homicida corpus hominis tantum perimit, anime autem nichil nocere potest: ipsius corpus et anima perditur in gehenna. Redimet ergo ex usuris, redimendo peccata que debebant ampliora supplicia. Redimet autem ab iniquitate adiuuando per gratiam, et etiam ad faciendam iustitiam. Et honorabile nomen eorum coram illo, et sic contemptibile fit coram hominibus. Unde alibi: Etenim hereditas mea preclara est mihi . Et uiuet, et ideo quia  uiuet, dabitur ei de auro Arabie, id est, de precipuis sapientibus gentilitatis. Aurum enim sapientiam notat, et Arabia gentes. Unde scriptum est: Accipite prudentiam et sapientiam sicut aurum probatum : uel aurum dicitur quasi ab aura, unde [per] aurum Arabie splendidissime intentiones gentium denotantur. Nota non sine pondere esse quod dicit, uiuet, quia si, de eo quod communiter uiuent homines, diceretur, non esset magna causa quare ei aurum Arabie daretur, et ideo cum pondere intelligendum est, uiuet, quasi dicat, resurgens a mortuis non amplius moriturus. Neque enim omnes uiuimus, qui quandoque morituri sumus exterius, et quotidie per peccata morimur interius. Sequitur: Et adorabunt de ipso semper, id est, omni  tempore, de ipso, id est, de ipsius corpore implendo, ut membra eius uidelicet multiplicentur, et sic tota die benedicent ei: uel orabunt de ipso semper accipientes quod orant uel propter ipsum promerendum. Et hoc merito, quia ipse erit firmamentum in terra, ubi nulla firmitudo fuit ante eum. Ipse autem ueniens, stabiliuit eos in doctrina stabili et nunquam mutanda. Unde Paulus: Si quis, ait, uobis euangelizauit preter id quod accepistis a nobis, anathema sit . Ipse etiam erit firmamentum in summis montium, quia in eo complebuntur omnia dicta et facta, que per summos montes, id est, per prophetas et patriarchas reuelata sunt: superextolletur super Libanum fructus eius, illi uidelicet, quos eligit sibi fructus  de mundo. Unde illud: Ego uos elegi de mundo, ut eatis et fructum afferatis, et fructus uester maneat . Super Libanum fructus eius, id est, super omnem candorem secularem. Libanus interpretatur candidatio, uel, fructus eius, id est, caritas extolletur super Libanum. Unde illud Pauli: Adhuc supereminentiorem uiam uobis demonstro . Hoc enim in primo ponitur munerum diuinorum, ubi ait: Fructus autem spiritus est caritas . Et florebunt de ciuitate sicut fenum terre. Quoniam absolute positum est, de ciuitate, intelligamus ciuitatem Dei uel Ierusalem. Si autem ciuitatem Dei accipimus, fenum quasi triticum accipiemus. Unde in Genesi: Producat terra lignum et omne fenum suum . Non fenum siccum hic accipiendum est, sed fenum  uiride quasi frumentum fructificans. uel aliter: Florebunt de ciuitate sua, subaudis sicut fenum terre, quod hodie est et cras in clibanum mittitur . Ex quibus omnibus que dicta sunt superius, sit nomen eius benedictum, id est, multiplicatum in secula, id est, quandiu uoluuntur tempora. Et merito, quia ante solem, id est, ante omnem temporalem dispositionem, permanet nomen eius, et in ipso, subaudis nomine, benedicentur omnes tribus terre, quia omnes gentes magnificabunt eum. Unde benedictus Dominus Deus Isrel, qui facit mirabilia solus per se et per suos, et benedictum sit nomen maiestatis eius in eternum, id est, diuinitas eius multiplicetur non in se, sed in cognitione hominum. Quod et futurum est, quia replebitur maiestate eius omnis terra. Fiat  hec multiplicatio in priori populo, fiat et in posteriori.



PSALMUS LXXII. DEFECERUNT HYMNI DAuID FILII IESSE, PSALMUS ASAPH.

»Quam bonus Isrel Deus his qui recto sunt corde! Mei autem pene moti sunt pedes, pene effusi sunt gressus mei. Quia zelaui super iniquos, pacem peccatorum uidens. Quia non est respectus morti eorum, et firmamentum in plaga eorum. In labore hominum non sunt, et cum hominibus non flagellabuntur. Ideo tenuit eos superbia, operti sunt iniquitate et impietate sua. Prodiit quasi ex adipe iniquitas eorum, transierunt in affectum cordis. Cogitauerunt et locuti sunt nequitiam; iniquitatem in excelso locuti sunt. Posuerunt in celum os suum, et lingua eorum transiuit in terra. Ideo conuertetur  populus meus hic, et dies pleni inuenientur in eis. Et dixerunt: Quomodo scit Deus, et si est scientia in excelso? Ecce ipsi peccatores et abundantes in seculo obtinuerunt diuitias. Et dixi: Ergo sine causa iustificaui cor meum, et laui inter innocentes manus meas; et fui flagellatus tota die, et castigatio mea in matutinis. Si dicebam: Narrabo sic, ecce nationem filiorum tuorum reprobaui. Existimabam ut cognoscerem hoc, labor est ante me: donec intrem in sanctuarium Dei, et intelligam in nouissimis eorum. uerumtamen propter dolos posuisti eis; deiecisti eos dum alleuarentur. Quomodo facti sunt in desolationem, subito defecerunt, perierunt propter iniquitatem suam. uelut  somnium surgentium, Domine, in ciuitate tua imaginem ipsorum ad nichilum rediges. Quia inflammatum est cor meum, et renes mei commutati sunt; et ego ad nichilum redactus sum, et nesciui. Ut iumentum factus sum apud te, et ego semper tecum. Tenuisti manum dexteram meam; et in uoluntate tua deduxisti me, et cum gloria suscepisti me. Quid enim mihi est in celo? et a te quid uolui super terram? Defecit caro mea et cor meum: Deus cordis mei, et pars mea Deus in eternum. Quia ecce qui elongant a te, peribunt: perdidisti omnes qui fornicantur abs te. Mihi autem adherere Deo bonum est: ponere in Domino Deo spem meam: ut annuntiem omnes predicationes tuas in portis filie Sion.«



ENARRATIO.


Non frustra in hoc titulo Dauid filius Iesse dicitur, cum superiores psalmi intitulati sint nomine Dauid, sed sine commemoratione patris. Quod autem hic ponit Iesse, qui fuit pater Dauid secundum carnem, in hoc uidetur notare quosdam ex filiis Isrel carnaliter sapientes et terrenis adherentes. Nota est enim historia, qualiter filii Isrel diuina potentia per mare Rubrum ducti sunt, cum hostes insequentes submersi sunt . Notum est etiam qualiter per multos annos idem populus per desertum errauerit, Moyse existente duce et Aaron. Huic populo facte sunt promissiones multe: promissa est enim eis terra Chanaan, subiectio inimicorum, fecunditas uxorum, filiorum, honor  secularis. Hec omnia receperunt et pro magno habuerunt, et plurima pars eorum Deo seruiendum esse pro terrenis intellexit; sed Dominus, qui hec omnia eis concessit, non ut in istis remanerent, sed ut per hec alia futura crederent, subtraxit eis bona temporalia, ut uel sic addiscerent eternis adherere. Populus autem, magis optans terrena quam celestia, ea que uiderentur, quam ea que non uiderentur, cum uidisset quod sibi subtraherentur, et gentibus darentur, murmurabat contra Dominum, quoniam gentes Deum non colentes reciperent bona temporalia, et in omnibus prosperarentur: illi autem qui Deum colebant, in miseria et in labore fuerunt: pro istis omnibus sic secum in mente contendebant. Aut Deus scit omnia, aut  nescit. Sed quoniam periculosum fuit confiteri creantem omnia ignorare aliqua dicebant: Si scit, aut curat, aut non curat. Ut non curet, repugnat Scriptura, quia scriptum est de eo: Fortiter suauiter que disponens omnia . Cum autem curat, quomodo patitur ut qui eum non colunt, floreant et ornentur; et qui eum colunt, laborent et destruantur? A taliter murmurantibus ex defectione rerum temporalium, defecerunt laudes que habende erant pro acquisitione bonorum celestium. Sed quia non defuerunt in populo illo, qui intellexerunt in radice promissa, uidelicet in promittentibus, hec omnia esse quasi umbra, et uera bona futura; quorum uox est in hoc psalmo exhortantium taliter murmurantes,  quatenus cessent a murmuratione, et magis uelint exspectare que non uidentur quam his adherere que uidentur. Nam qui his adherent, perituri sunt ad ultimum; et qui non adherent, sunt coronandi. Et est psalmus Asaph, id est, operatio attribuenda cuidam congreganti: facta ideo quia defecerunt laudes Dauid. Dauid dico non spiritualis, sed carnalis; quod notatur per filii Iesse. A spirituali enim Dauid nunquam defecerunt laudes; dicit autem sic Asaph:

Quam bonus Isrel Deus his qui recto sunt corde! Quasi dicat: Quam incomparabiliter est bonus Deus Isrel, id est, uidentium Deum, his qui recto sunt corde, id est, illis qui suam uoluntatem dirigunt secundum uoluntatem Dei, licet distortis corde paruus  et peruersus uideatur. Quod alibi dicitur: Cum sancto sanctus eris, et cum peruerso peruerteris ; non quod Deus sit peruersus, sed quia peruerso uidetur esse peruersus; quia lippienti oculo claritas solis non resplendet, sed obscura uidetur, quia claritatem recte intueri non potest. Mei autem pene moti sunt pedes. Assumit hic Asaph uocem illorum, a quibus defecerunt laudes. Quasi dicat: Quam bonus Isrel Deus! ego autem hoc non attendi, quia pedes mei, id est, affectiones mee, pene moti sunt, ad lapsum, subaudis; pene effusi sunt gressus mei, ad errandum, eos imitando qui non uia recta incedebant. Pene dicit, qui tandem resipuit, ut in posterioribus psalmi denotari potest. Quare autem moti sunt pedes, subiungitur: Quia zelaui, id est, indignatus  sum, uel inuidentiam habui, super iniquos, considerationem meam extendens, uel super illos esse uolens. Et cur hoc? uidens uidelicet pacem peccatorum, Deum uere non colentium. Et quam pacem? Pacem terrenam, pacem mutabilem, pacem non ex gratia, sed ex iudicio. Hanc pacem dum desiderarem, et pro illa Deo seruire uellem, pene moti sunt pedes mei; et ideo etiam moti sunt, quia non est respectus morti eorum; id est, mors quam ipsi promeruerunt, non respicit eos; et non est firmamentum in plaga eorum, quoniam si aliquando plagas patiuntur et corriguntur, eorum plage non sunt firme, sed transitorie, quia in labore hominum non sunt, id est, non tantum laborant neque affliguntur in correctione quantum illi laborant qui homines  sunt, ratione uidelicet utentes, et non idola, sed uerum Deum adorantes. uel aliter, pacem peccatorum uidens. Et quare habent pacem? Ad eorum uidelicet iudicium, quoniam non est respectus morti eorum, id est, mors quam ipsi promeruerunt, non respicit eos, id est, non auertit se ab illis, sed semper eos exspectando intuetur; et firmamentum in plaga eorum, quoniam plage que eis seruantur, non sunt transitorie, sed firme et nunquam mutande. Et quare hoc? Quia hic in hac uita non sunt in labore hominum, illorum uidelicet qui secundum hominem uiuunt. Quasi dicat: Ideo damnabuntur tandem cum seruis, quia hic non sunt in labore cum filiis; et cum illis non flagellabuntur, quia flagellat  Deus omnem filium quem recipit ; ideo tenuit eos superbia. Quasi dicat: Quia Dominus pacem eis concedit, et cum filiis non corrigit, ideo tenuit eos superbia, id est, in sua potestate redegit, ne sobrie uiuerent, in seipsis operti sunt iniquitate, id est, ne iuste uiuerent quantum ad proximum, impietate operti sunt, ne pie uiuerent quantum ad Deum, quibus frustra preceptum illud Pauli: Sobrie et iuste et pie uiuamus in hoc seculo . Quod isti non attenderunt, et ideo tenuit eos superbia, operti sunt iniquitate et impietate sua. Que iniquitas non uenit ex necessitate, quod dicit: prodiit quasi ex adipe iniquitas eorum. Quasi dicat: Inexcusabilis est iniquitas eorum, quia non processit ex macie, sed quasi ex adipe. Ex macie procedit iniquitas, quando  aliquis pauper non habens necessaria, perpetrat iniquitatem, auferendo uidelicet proximo bona sua; cum tamen esset toleranda potius omnis necessitas, quam minima perpetranda iniquitas. Quasi ex adipe prodit iniquitas, quando a diuitibus, quibus fluunt rerum diuitie, res rapiuntur aliene: ex adipe etiam procedit iniquitas, quando dedignatur correctionem suam audire. uel iniquitas ex adipe procedit, quando quisque qui alios corrigere deberet, timens ne ei temporalia subtrahantur, diuitibus etiam in malefactis adulatur. Prodiit quasi ex adipe iniquitas eorum: et transierunt, id est, excesserunt metas humani generis, quia se fragiles non recognouerunt, uenientes in affectum cordis, id est, in omnem affectum carnalis delectationis tendebant. Et quomodo  hoc? Cogitauerunt et locuti sunt nequitiam, id est, prius nequitias apud se deliberauerunt, et post locuti sunt, sic uenientes de peccato in peccatum: quia culpam geminat, qui excogitatam nequitiam diuulgat: et duplex peccatum est, malum excogitare, et hoc quasi in bonum propagare. Iniquitatem in excelso locuti sunt. Quasi dicat: Locuti sunt nequitiam, et hoc non qualicunque modo, sed in excelso, id est in publico, gloriati sunt de nequitia sua, et in cathedra pestilentie presidentes, aliis nequitie dederunt auctoritates. Unde Paulus: Auferatur clamor de medio uestrum . Et sic posuerunt in celum os suum, id est, contra Deum male locuti sunt, in illum uidelicet, quem nulla lingua sufficit laudare; non timuerunt blasphemias iactare. Et lingua eorum  transiuit in terra, id est, humanam possibilitatem et metas humani generis, licet in terra esset posita, id est, in fragili uase et cito mutabili. Nota qualiter lingua eorum transiuit. Non cogitant enim se subito posse mori, cum talia loquuntur: sed quasi semper uicturi, grandia minantur. Hi tales quam fragili uase cooperti sunt, nesciunt quod scriptum est: Exiet spiritus et reuertetur in terram suam . uel sic: Lingua eorum transiuit omnes in terra, id est in stabilitate positos, contemnendo eos in affectione cordis sui, dum sibi bona temporalia attribuerentur, et aliis auferrentur. Ideo conuertetur populus meus hic. Quasi dicat: Quoniam illi ex tempore florent, ut postmodum eternaliter pereant, ideo conuertetur  populus meus hic; id est, populus mee nationis, cuius ego pars sum: hic, id est mihi similis; et in illo conuerso dies pleni inuenientur, quia in eorum consideratione erunt tantum dies eternitatis, qui pleni sunt affluentia bonorum: inuenientur dies pleni, id est, uita plenitudinis temporum, in quibus temporibus predicabant apostoli temporalia esse contemnenda et eterna exspectanda. uel aliter: Posuerunt in celum os suum, et lingua eorum transiuit in terra. Quasi dicat: Ideo conuertetur populus meus hic. Quorsum hec descriptio prauorum? ut conuertatur populus meus hic a prauo intellectu suo ad meum intellectum habendum, ut contemnatur uidelicet terrena felicitas. Et opus est ut conuertantur, quia dixerunt, ab eo auersi: Quomodo scit Deus omnia,  cum mali gaudent terrena felicitate, et boni laborant in afflictione? Et si est scientia in excelso, possumus dicere quia non curat gubernare hec infima; et ecce quare, quia ipsi peccatores, Deo uidelicet non seruientes, sunt abundantes in seculo: quia obtinuerunt, id est contra nos tenuerunt diuitias; et dixi: Ergo sine causa iustificaui cor meum, confitendo peccata; et laui inter innocentes manus meas? id est, frustra pie et innocenter uixi, adiungendo alios innocentes? et frustra fui flagellatus tota die, id est, assidue; et castigatio mea fuit in matutinis, id est, non differebatur; sed comparabilis factus sum illi cuius pena esset in foribus, ut interficeretur quam cito de domo egrederetur: et hoc totum frustra, quia illi qui tibi non seruiunt, eorum differtur pena,  uel nulla est. Ipsi ornantur diuitiis: qui tibi seruiunt, premuntur miseriis et angustiis. Hec omnia postquam consideraui, conuersus ad meipsum dicebam: Si narrabo sic, me uidelicet sine causa iustificatum, frustra pie et innocenter uixisse, frustra castigatum et flagellatum, quia careo bonis temporalibus, quibus abundant bonorum persecutores. Ecce nationem, id est, auctoritatem, filiorum tuorum, Abraham uidelicet et Isaac, reprobaui, id est, contempsi, quia nullus illorum mecum consentit in hoc, ut contemptis eternis, possideantur eterna: nec flagellandum esse pro temporalibus, sed pro eternis; et sic omnibus uisis, existimabam utile mihi, subaudis fore, ut cognoscerem illud, qualiter Deus humana disponat, et se colentibus temporalia  subtrahat, et non se colentibus habere permittit, et hoc subaudis cognoscere et inquirere est labor ante me, id est, maior me; ut illud: Qui post me uenit, ante me factus est . Labor est dico, ante me, donec intrem, uidelicet consideratione, in sanctuarium Dei, in occultam dispositionem Domini; et intelligam in nouissimis eorum, id est, considerem nouissima eorum, qui hic terrenis inhiant, et in spe celestium non laborant. Potest et sic distingui: Existimabam ut cognoscerem hoc, qualiter uidelicet mali in hac uita florere permittuntur; sed labor est ante me, donec intrem in sanctuarium Dei, et intelligam in nouissimis eorum, quando ipsi puniendi sunt. uerumtamen propter dolos  posuisti eis. Quasi dicat: Licet dixerim eos puniendos in nouissimis eorum, tu tamen in presenti iam damnasti eos, quia propter dolos, quibus uidelicet conuictores suos decipere solent, uel propter dolos in signis et non in significatis, in promittentibus et non in promissis, permanserunt, posuisti eis, subaudis dolum. Et hoc quomodo? Deiecisti eos dum alleuarentur; quia in hoc ipso quo se putabant eleuari, misera deiectione depressi sunt. Quomodo facti sunt in desolationem, subito defecerunt, perierunt, propter iniquitatem suam? Asaph, qui in hoc psalmo loquitur, preuidens futuram desolationem illorum, quorum hic in terrenis sunt solatia, quasi condolendo eis sic clamat: Quomodo, id est quam misere et irrecuperabiliter, facti sunt in desolationem?  nam subito defecerunt, qui diuinam uitam sibi ipsis promiserunt; et sic perierunt propter iniquitatem suam, non propter examinantis Dei iniustitiam. Et quomodo peribunt? uelut somnium surgentium, id est, comparabiles erunt somniantibus se habere diuitias, qui tamen nichil habent dum euigilent: ita isti felices sibi uidentur dum manet ista nox; sed dum a somnis huius carnalis uite excitati fuerint, recognoscent se esse pauperes, et se quasi in somnis possedisse temporales diuitias attendent; quod dicit: uelut somnium surgentium. Et tu, Domine, in ciuitate tua imaginem ipsorum, id est, in comparatione tuorum fidelium, ad nichilum rediges, id est, ex toto destrues; et magis ipsorum qui in sua ciuitate tuam imaginem destruxerunt, non rationabiliter  uiuendo et imaginem terreni hominis imitando; et ideo imaginem ipsorum ad nichilum rediges, meam autem reedificabis; quia inflammatum est hic cor meum, desiderio tui subaudis; renes mei, carnales uidelicet, commutati sunt, in spiritualem delectationem; et ad nichilum redactus sum, ut te in me magnificarem, et nesciui, id est, si quandoque peccaui, ignoranter hoc feci post commutationem carnalis delectationis. Et iterum ut iumentum factus sum apud te, mansuetum uidelicet animal et aptum ad portandum onus tuum leue, et sic ero semper tecum: et hoc non ex merito meo, sed tu tenuisti manum dexteram meam, id est, meam potentiam iuuisti ad hoc, ut esset in dextera acquirens potiora, celestia uidelicet, et non terrena: quia per dexteram celestia,  et per sinistram terrena intelliguntur. Unde illud in Canticis: Leua eius sub capite meo et dextera illius amplexabitur me . Habent quidam libri, manum dextere sententia tamen eadem. Et in uoluntate tua, id est, in beneplacito tuo, non in merito meo, deduxisti me, de uirtute in uirtutem; et cum gloria suscepisti me, qui gloriamur in spe resurrectionis, que in te precessit capite. Aliter: Imaginem ipsorum ad nichilum rediges. Et merito, quia eorum exemplo inflammatum est cor meum, desiderio uidelicet terrenorum: et renes mei, id est, spiritualis delectatio mea mutata est, et facta est carnalis; et ego ad nichilum redactus sum, permanens uidelicet in uetustate, et nesciui ea que scienda  erant; sed ut iumentum factus sum apud te, irrationabiliter uidelicet uiuens, et que ad usum corporis pertinebant tantum querens; et licet sic auersus, tamen ego tecum semper fui, in hoc uidelicet quod non consensi his qui dixerunt bona temporalia a te non esse querenda, sed ab alio; et ideo locum uenie quodammodo promerui. Et tu tenuisti manum dextere mee, ut non amplius quererem ea que ad sinistram pertinent, sed que per dexteram intelliguntur. Potest et adhuc aliter legi: Subito defecerunt, perierunt propter iniquitatem suam, uelut somnium surgentium; sed tu, Domine, imaginem ipsorum, imaginem uidelicet terreni hominis, quam ipsi imitati sunt ad nichilum, tu reedificasti ponendo eos in ciuitate tua, id est. intra societatem tuorum fidelium. Et unde hoc scio?  Quia in me ipso hoc expertus sum, quoniam imaginem terreni hominis in me destruxisti, et tuam reedificasti; quod dicit, quia inflammatum est cor meum desiderio terrenorum, et renes mei commutati in carnalia desideria, et ad nichilum redactus, id est, ad ea que nichil sunt tendebam: et hoc ideo, quia nesciui ea que scienda erant; sed ut iumentum factus sum apud te, irrationabiliter uidelicet uiuens; sed tamen ego semper tecum fui, non credens alium datorem terrenorum nisi te: et ideo tenuisti manum dexteram meam, ut iam non amplius se extendat ad terrena; et in uoluntate tua deduxisti me, et cum gloria suscepisti me, et ecce gloria, quia quid mihi est in celo? id est, quantum est illud quod mihi a te paratur in celo. Quia illud nec oculus uidit, nec  auris audiuit, nec in cor hominis ascendit . Et quandoquidem tanta est gloria, ego miser quid uolui a te super terram? Id est, quam nichil fuit in comparationem future glorie, quod a te quesiui in terra? Et unde habui hoc querere? Ex defectu carnis uidelidet et cordis; quod dicit, defecit caro mea, tam in me uidelicet quam in Adam; et cor meum defecit, id est, ratio mea obfuscata est, ut non quererem que querenda erant: sed amodo Deus erit cordis aggratulatio; et Deus erit pars mea, et hoc in eternum. Alii autem assumant sibi partem mundum, et ideo eorum pars est transitoria. Et opus est, o Deus, ut tu sis mihi pars; nam qui non eligunt partem, ipsi peribunt. Quod dicit: Pars mea Deus in eternum. Et ecce quare te Deum partem  assumam: quia qui elongant se a te, mundum uidelicet, et non te, sibi partem assumendo, peribunt. Nam tu perdidisti omnem qui fornicatur abs te, subaudis recedendo. Fornicatur ille, qui Deum colit propter aliud quam propter seipsum, uelut illi qui eum colunt pro terreno commodo. Neque enim uxor quelibet caste amat maritum suum, que plus amat eum pro diuitiis quam pro seipso. Mihi autem adherere Deo bonum est. Quasi dicat: Illos qui fornicantur perdidisti, ego autem non fornicabor, quia mihi adherere Deo bonum est, id est, delectabile mihi uidetur, mundum contemnere et Deo adherere. Et quomodo adherere? Spe scilicet, non in re. Spe enim salui facti sumus . Quasi dicat: uolo  ponere in Domino Deo spem meam, id est, sic uolo adherere ut in illo tantum spem meam ponam, in qua spe et in quo amore nolo solus esse, uelut illi qui mundum amant, in incesto amore suo nolunt habere socios. Mihi autem sic delectabile est tibi Deo adherere, ut annuntiem omnes predicationes tuas, ut sic annuntiando mihi adiungam socios in amore tuo. Et quibus annuntiabo? Sion, id est illis qui sunt in contemplatione futurorum; qui sunt etiam filia, quoniam eis tanta diligentia est adhibenda ut in casto amore Dei perseuerent, quanta diligentia custodiende sunt filie ne ante tempus legalis coniugii fiant fornicarie. Hec annuntiatio facienda est in portis, id est in uirtutibus, que porte sunt ad supernam uitam; quia cauendum est predicatori,  ut id quod uerbo predicat, opere compleat; uel in portis, id est in manifesto, annuntiabo predicationes tuas, et non occulte. Unde illud: Qui me erubuerit coram hominibus, et ego erubescam eum coram angelis Dei. Et qui me confessus fuerit coram hominibus, et ego eum confitebor etiam coram Patre meo . uel in portis, id est in apostolis tuis, eorum auctoritatibus uidelicet confirmando quidquid in tua predicatione annuntio. Unde alibi: Narrate in turribus eius .



PSALMUS LXXIII. INTELLECTUS ASAPH.

»Utquid, Deus, repulisti in finem, iratus est furor tuus super oues pascue tue? Memor esto congregationis tue, quam possedisti ab initio.  Redemisti uirgam hereditatis tue: mons Sion, in quo habitasti in eo. Leua manus tuas in superbias eorum in finem: quanta malignatus est inimicus in sancto! Et gloriati sunt qui oderunt te, in medio solemnitatis tue. Posuerunt signa sua, signa; et non cognouerunt sicut in exitu super summum. Quasi in silua lignorum securibus exciderunt ianuas eius in idipsum; in securi et ascia deiecerunt eam. Incenderunt igni sanctuarium tuum; in terra polluerunt tabernaculum nominis tui. Dixerunt in corde suo cognatio eorum simul: Quiescere faciamus omnes dies festos Dei a terra. Signa nostra non uidimus, iam non est propheta, et nos non cognoscet amplius. Usquequo, Deus, improperabit inimicus; irritat aduersarius nomen tuum  in finem? Utquid auertis manum tuam et dexteram tuam de medio sinu tuo in finem? Deus autem rex noster ante secula, operatus est salutem in medio terre. Tu confirmasti in uirtute tua mare, contribulasti capita draconum in aquis. Tu confregisti capita draconis, dedisti eum escam populis Aethiopum. Tu dirupisti fontes et torrentes; tu siccasti fluuios Ethan. Tuus est dies, et tua est nox: tu fabricatus es auroram et solem. Tu fecisti omnes terminos terre, estatem et uer, tu plasmasti ea. Memor esto huius, inimicus improperauit Domino, et populus insipiens incitauit nomen tuum. Ne tradas bestiis animam confitentem tibi, et animas pauperum tuorum ne obliuiscaris  in finem. Respice in testamentum tuum, quia repleti sunt qui obscurati sunt, terre domibus iniquitatum. Ne auertatur humilis factus confusus; pauper et inops laudabunt nomen tuum. Exsurge, Deus, iudica causam tuam: memor esto improperiorum tuorum, eorum que ab insipiente sunt tota die. Ne obliuiscaris uoces inimicorum tuorum; superbia eorum qui te oderunt ascendit semper.«



ENARRATIO.

Asaph. Istius nominis est Latina interpretatio, congregans uel congregatio: Greca uoce, synagoga. Per congregationem autem potest accipi tam congregatio hominum quam animalium. Sed quoniam usus habet ut per Synagogam semper Iudaicum populum  accipiamus, et hic quoque per Asaph eumdem populum designemus; et non qualescunque in populo illo accipiendi sunt hic, sed illi tantum qui in semine sunt reputandi, non inter paleas numerandi; non filii Abrahe sunt secundum carnem, sed qui eum imitantur secundum fidem. Ut autem tales intelligamus, notat nobis hoc uocabulum intellectus, quod iungitur Asaph. Nam eorum uox est hoc psalmo, qui receperunt uetus Testamentum, et qui per illud Nouum Testamentum intellexerunt esse futurum. In quibus duobus Testamentis precepta sunt eadem; quia hec precepta, Non mechaberis, Non furtum facies, et cetera, utroque Testamento sunt eadem. Promissa autem duorum Testamentorum sunt diuersa, quia promissa ueteris Testamenti  sunt hec: Terra Chanaan, terra copiosa, abundans lacte et melle; regnum temporale, subiectio inimicorum, fecunditas uxorum et filiorum; Nouum autem Testamentum tibi promittit regnum celeste, subiectionem uero inimicorum de quibus dictum est: Non est nobis colluctatio aduersus carnem et sanguinem, sed aduersus potestates tenebrarum . Sic sunt promissa diuersa duorum Testamentorum; sed nota quia promissa ueteris Testamenti precedebant, quia prius animale, deinde quod spiritale. Primus enim homo de terra terrenus, secundus homo de celo celestis , ad imaginem uero terreni pertinet uetus Testamentum, ad imaginem celestis Nouum; sed tamen utriusque Testamenti idem est auctor. Nam qui per uetus Testamentum  promisit regnum temporale, ipse etiam per Nouum promisit regnum celeste; sed precessit uetus promittens temporalia, quia carnalis populus inducendus erat per temporalia, ut sic disceret amare celestia; quia ipsa temporalia que precedebant, signa fuerunt celestium et ea promittentium. Regnum enim temporale significabat regnum celeste: subiectio inimicorum exteriorum, subiectionem inimicorum interiorum; genus diuersarum uictimarum significabat Christum pro salute hominum in cruce suspensum. Quare? Quia impleta sunt omnia que significabantur per illa, debent cessare promittentia: uenit enim Christus, a prophetis diu pronuntiatus. Signa enim eum uenisse manifestant, quia  non sunt prophete, non est sacerdotium, non est unctio; mutata sunt etiam sacramenta, et facta feliciora, et magis salubriora, quia sacramenta ueteris Testamenti promittentia salutem, sacramenta Noui sunt dantia salutem. Hec omnia impleta uidet miser populus Iudaicus, et tamen adhuc Christum uenisse dubitat. Recepit prius temporalia, et pro magno habuit; Deus autem qui eis dedit, non pro magno habuit, quia etiam ea concessit malis; quod non fecisset, si ea pro magno habuisset: quia bona illa uera tantum recepturi sunt boni; sed populus Iudaicus, receptis bonis temporalibus, non presumebat de eo qui dedit ea; sed timens ea amittere, machinatus est eum occidere. Dixerunt enim: Si dimittimus eum sic, uenient Bomani et tollent nostrum  locum ; et occiderunt eum, et amiserunt locum et gentem, et ciuitatem in qua eum occiderunt, ipsi occisi amiserunt, et eo tempore quo Dominum occiderunt, ut ex tempore admonerentur quare talia paterentur. In paschali enim solemnitate, quando omnes conuenerant festum celebrare, Dominum occiderunt, ipsi autem ad eamdem celebrationem conuenientes obsessi sunt a Romanis principibus et multa millia hominum sunt occisa, et ciuitas eorum est subuersa. Sic Deus iustus, licet non per iustos homines, licet non per bonos, iuste ab interfectoribus suis se uindicauit. Hanc euersionem deplorat Asaph in hoc psalmo, et distinguit in hoc planctu uera bona a non ueris; ut tu quisque uideas per que transeas et que exspectes, que relinquas  et quibus inhereas. Et quare uidendum est quibus inhereas. Quia si excusabiliter inherebant terrenis, quibus nondum reuelata sunt diuina promissa per Nouum Testamentum, multo inexcusabilius eis inheremus, quibus iam per Nouum Testamentum reuelata sunt diuina promissa. Dicit autem sic Asaph:

Utquid, Deus, repulisti in finem, iratus est furor tuus? Nota quia magna est affectio lamentantis, et pia deprecatio deplorantis, ea que tam longe sunt futura deplorare quasi presentia, ut sic ostendat quam piam affectionem erga illos habeat. Quasi dicat: Deus Pater, ut, id est quare nos repulisti? utquid, id est, ad quam utilitatem nostram fuit illa repulsio? Repulisti nos in finem, id est, omnimoda  repulsione; uel repulisti nos dirigendo, in te finem, qui finis es totius bonitatis et iustitie. Et utquid iratus est furor tuus, id est, ad quid augmentata est ira tua, super oues pascue tue, quas tu fouisti et nutriuisti? Hoc ideo quia terrenis adherebamus, te pastorem non cognouimus. Memor esto congregationis tue. Quasi dicat: Si sic agendum fuit cum paleis, tamen reseruanda sunt grana. Et ut reserues, memor esto congregationis tue, quam tu, uidelicet quasi grana inter paleas, conseruasti: quam possedisti ab initio, id est a tempore primi iusti, Abel uidelicet, quia ex eo tempore non defuerunt in populo illo qui in semine essent reputandi; uel ab initio, id est, a tempore illo ex quo Abraham fuit  deductus de Ur Chaldeorum, uel a tempore Moysi et Aaron. Memor esto congregationis tue. Et debes memor eius esse, quia tu redemisti ab Aegyptiaca seruitute uirgam hereditatis tue, id est, ad hoc ut esset tibi hereditas recte et quasi per uirgam mensurata. Et que est illa hereditas? Mons Sion, id est populus Iudaicus, in quo hereditaris, ita ut in eo esses, quia multoties talia signa in eis uisa sunt, ut tu presens adesse uidearis. uel sic, redemisti uirgam hereditatis tue, id est, ipsam hereditatem redemisti signo uirge tue; uel redemisti ipsam hereditatem ad hoc ut per eam multa signa faceres, sicut per uirgam Moysi operatus est: legitur enim  quod Moyses petiuit signum a Domino, ut crederet ei Pharao et Isreliticus populus; cui  Dominus precepit ut uirgam quam in manu tenebat in terram proiiceret: proiecta est uirga et uersa in serpentem; Moyses autem aufugit timore perterritus: seu, Domino precipiente, reuersus, accepit caudam serpentis, et priorem formam recepit uirga. uideamus mysterium huius facti. uirga in serpente, Christus fuit in morte. Nam per serpentem proprie mors denotari potest, quia serpens prime mortis causa fuit. Eo enim suadente cecidit Adam in mortem. Fuga Moysi timorem et dubitationem quam discipuli habuerunt in morte Domini, designat. Illi enim qui dixerunt, Nos putabamus quod redempturus esset Isrel , quodammodo in morte Domini desperabant et ab eo iam mente recedebant. Accepit Moyses serpentem per caudam, et restituta  est uirga. Quid per hoc uoluit intelligi? Cauda serpentis, posteriora Christi, resurrectionem et ascensionem, denotat. Que duo cum discipuli mente attingerent et corde crederent, iam serpens mutatus est in uirgam, quia de quo mortuo desperabant, eum uiuum postea adorabant. Thomas enim, qui prius dubitauit, ponens manum in latus eius, dixit: Dominus meus et Deus meus . Potest etiam cauda serpentis posteriora Ecclesie denotare. Nam si quis ad posteriora Ecclesie respexerit, eam attingere non dubitabit, licet eam prius quasi serpentem et mortuam abominatus fuisset: sic uirga in serpente, Christum in morte et Ecclesiam periclitantem in tribulatione designat. Alibi etiam Christus per serpentem denotatur. Legitur quod Isreliticus populus  multa in deserto passus sit a serpentibus, et ex illis multi mortui sunt ex percussionibus serpentum. Que plaga ut cessaret, precepit Dominus Moysi ut serpentem eneum faceret, et eum in ligno alte poneret, ut si quis lesus esset a serpentibus, serpentem illum intueretur et sic sanaretur; et impletum est preceptum Domini, et sanati sunt multi . In hoc serpente tria notantur, quod eneus fuit, et imaginem serpentis habuit, et mortuus fuit: per es, quia durabilius est omni metallo, diuinitas Christi denotatur; imago serpentis significat Christum in similitudine carnis peccatricis, et non in carne peccatrice; mortuus ille serpens mortem Christi designat, quam si quis intuetur fide et opere,  uidelicet eam imitando, sanatur ab omni percussione serpentum, id est ab omni impugnatione demonum. Leua manus tuas in superbias eorum in finem. Quasi dicat: Memor esto congregationis tue; et ut memor sis, leua manus tuas, id est, exerce potentiam tuam in superbias eorum, id est, contra superbias Romanorum, dirigendo eas in te finem; uel in finem, id est finali leuatione, leua manus tuas contra eos. Et opus est, quia inimicus, id est populus Romanus, multum maligne egit in sancto loco, subaudis tuo, destruendo. Quod dicit: Quanta malignatus est inimicus in sancto! et in tantum gloriati sunt de uictoria sua qui oderunt te, gentiles uidelicet, qui maxime dicuntur te odisse, quia tui cognitionem nunquam receperunt. Et ubi gloriati sunt? In medio solemnitatis  tue, id est in eo loco ubi tua solemnitas deberet fieri. Nota quia congregati Iudei ad paschalem solemnitatem, perierunt a Romanis; et merito hoc tempore perierunt, quia in eadem solemnitate Christum occiderunt; quod dicit: Et gloriati sunt qui oderunt te, in medio solemnitatis tue et ecce quomodo, quia posuerunt signa, militaria subaudis, signa dico sua signa. Signa ista possumus dicere aquilas, dracones ceteraque quibus exercitus Romanorum uti solebat in prelio: uel signa sua, signa uidelicet phantastica et deorum suorum, a quibus responsum forsitan acceperant se habituros uictoriam; quorum signa posuerunt super summum, id est super templi summitatem, sicut in exitu uiarum, subaudis, solet fieri. Mos enim fuit antiquitus ut,  facta uictoria, in exitibus uiarum signa ponerentur, ut esset monimentum uictorie. Hec talia signa que solebant poni in exitu, posuerunt ipsi super templum; et non cognouerunt, non ex eorum uoluntate, sed ex diuino nutu hoc processisse: non cognouerunt se esse instrumentum irati, non regnum placati. Solet enim Deus facere quod frequenter faciunt homines, qui colligunt qualecunque sarmentum, et corrigunt inde filios; quibus correctis, sarmentum mittunt in ignem, et filiis seruant hereditatem: ita Deus per impios probat pios, et frequenter per temporalem potentiam damnandorum exercet disciplinam saluandorum. uel sic: Posuerunt signa, dico sua, id est sue uictorie; et non cognouerunt sicut erat in exitu super summo,  id est, non intellexerunt hoc de summo, id est, de paterna dispositione exisse, et non ex Deorum suorum responsione. Potest aliter legi superius: Quanta malignatus est inimicus in sancto! et hoc merito, quia gloriati sunt qui oderunt te, Iudei uidelicet, in medio solemnitatis tue; quia quando tuam solemnitatem debuerunt celebrare, non timuerunt te occidere. Quanta malignatus est inimicus in sancto quia posuerunt signa sua, signa, et non cognouerunt sicut in exitu super summum; et non tantum hoc fecerunt, sed etiam ianuas eius, subaudis templi, exciderunt securibus, quasi fieret in silua lignorum, id est, ita irreuerenter ianuas templi inciderunt sicut inciderent siluam lignorum. Silua lignorum est, ubi  non reperiuntur arbores utiles ad edificia, sed ligna igni tantum comburenda; quod dicit: quasi in silua lignorum securibus exciderunt ianuas eius in idipsum, id est, in eamdem uoluntatem conuenientes; in securi et ascia deiecerunt eam, ipsam ciuitatem uidelicet. Per securim et asciam notantur omnia genera instrumentorum quibus ipsi Romani usi sunt in destructione ciuitatis. Incenderunt igni sanctuarium tuum; sanctuarium dico, solum in terra illa factum. Polluerunt tabernaculum nominis tui, quia in tabernaculo quod nomini tuo fuit consecratum, fecerunt equorum stabulum; et dixerunt, id est statuerunt, in corde suo, et omnes cognatio eorum simul cum illis consenserunt, istud dicentes: Quiescere faciamus dies festos Dei a terra, expellendo  eos uidelicet omnes qui in suo nomini sabbatizant; et hoc merite patimur quia signa nostra non uidimus. Ostendit hic Asaph Iudeos merito fuisse talia passos, quia signa que annuntiabant impleta esse que promittebantur cognoscere noluerunt; quod sic dicit: Signa nostra non uidimus. uidimus utique. Nam iam non est propheta; quod nobis est signum eum uenisse, quia prophetatum fuit: Cum uenerit sanctus sanctorum, cessabit unctio . Et nos non cognoscet amplius. Quasi dicat: Dicendum est quia non ueniet amplius. ueniet utique, sed non ueniet eo modo quo prius uenit. uenit enim mitis, ueniet terribilis. uenit iudicandus, ueniet iudicaturus. uenit, et offendistis in eum iacentem; cauete eum desuper uenientem. Usquequo, Deus, improperabit inimicus? Asaph, intelligens et uidens sic deprimi Iudeos  a principibus Romanis, quasi eis condolendo dicit: Deus Pater, usquequo, id est quandiu, improperabit inimicus populo tuo? et usquequo irritabit aduersarius, id est gentilis populus, nomen tuum hoc, quod est Deus? Erit hoc in finem: Et utquid auertis manum tuam et dexteram tuam, id est Iudaicum populum, qui fuit manus tua; et non qualiscunque, sed dextera, quia per eum in fortitudine magna multa operatus es signa: quandiu auertis eum de medio sinu tuo, id est de firma societate tuorum, erit hoc in finem, id est, omnimoda auersione? uel auertis eos, dirigendo in te finem. Nota hic historiam de Moyse , quando manum retraxit de sinu, et facta est lepra plena; reposuit eam  iterum iubente Domino, et recepit colorem cetere carni similem. Manus subtracta de sinu significat illos qui a societate fidelium separati sunt quasi leprosi, id est peccatorum maculis contaminati; sed cum iam reuertuntur ad societatem fidelium, mundantur a peccatis: quod notat manus in sinum reducta. Quod hic dicit: Utquid auertis manum tuam et dexteram tuam de medio sinu tuo in finem? Quasi dicat: Ne patiaris manum tuam de sinu tuo extrahi, sed permitte eam reponi, et recipiat colorem carni similem, et cognoscat Creatorem. uel aliter, incenderunt igni sanctuarium tuum, in terra polluerunt tabernaculum nominis tui; et merito hoc passi sunt Iudei, quia dixerunt, id est statuerunt,  in corde suo cognatio eorum simul, id est, cum illis consensit in hoc, Quiescere faciamus omnes dies festos Dei a terra. Ac si dicat: Non sit inter nos deinceps qui festum faciat Deo, et Sabbatum custodiat: et hoc adeo quia signa nostra non uidimus, per que intelligamus se curare de nobis. Iam non est propheta, qui consoletur nos in afflictione; et ideo nos non cognoscet amplius, quia non ueniet amplius ad liberandum nos; frustra enim sunt prophetica dicta, que eum pro nostra salute annuntiabant uenturum. Usquequo, Deus, improperabit inimicus? Hos duos uersus precedentes dixit Asaph in uoce Iudeorum, nunc iterum uocem assumit propriam; quasi dicat: Dicunt Iudei Christum non uenisse; sed tu, Deus, usquequo improperabit  tibi inimicus, id est, usquequo non recognoscetur ab inimico, id est, Iudaico populo? Cum constat eum Sanctum sanctorum uenisse, usquequo irritat aduersarius nomen tuum, id est, quandiu patieris Iudaicum populum irritum habere nomen tuum, Christianum uidelicet, et illud quasi uanum impugnare? Et ut quid auertis manum tuam? Ecce iterum dolet persecutionem Iudeorum. Quasi dicat: Tu Deus, et si repellis de populo tuo paleas, utquid auertis manum tuam et dexteram tuam, id est, utquid repellis illos qui manus tua futuri sunt, grana uidelicet qui inter paleas reseruantur, de medio sinu tuo, id est de tua protectione? et hoc in finem, id est finali auersione? uel auertis eos in te finem subaudis dirigendo. Deus autem Rex noster ante secula. Quasi  dicat: Nos dubitabamus Christum uenisse. Deus autem rex noster ante secula, subaudis ens, operatus est salutem, firmam fidem sui, in medio terre, id est in medio gentium, que usque modo quasi terra culta fuerunt et nos quasi celum; nunc autem gentes celum sunt et nos terra: ipsi uigilant, quia salutem receperunt, credentes Christum uenisse; nos stetimus, quia eum uenisse adhuc dubitamus. uel sic: Deus autem rex noster, id est nostre nature assumptor, operatus est salutem ante secula, a Patre predestinatam. Et quomodo operatus est salutem? Quia tu Deus confirmasti in uirtute tua, id est in tua constantia, mare, id est amaritudinem gentium, contra te semper existentium; contribulasti  capita draconum in aquis, id est, superbiam malignorum spirituum in aquis baptismatis contriuisti: quod prefiguratum fuit quando mare Rubrum stare fecisti, ut Isreliticum populum sicco uestigio transmigrare faceres, et principes in ipso mari submergeres . Nota quia mare stabat, et populus Isreliticus in motu erat. In mare quod stabat, gentes intelligamus in fide stabiles: Iudei autem ambulabant, quia adhuc de fide dubitantes, terrenis motibus adherent. Tu confregisti capita draconis, id est superbiam ipsius principis draconum, quod prefiguratum fuit in capite uituli confracto a Moyse . Dedisti eum, id est ipsum draconem secundum corpus suum, escam, id est refectionem, populis Aethiopum, id est illis quibus dictum est:  Eratis aliquando tenebre, nunc autem lux in Domino ; qui aliquando fuerunt Aethiopes, id est denigrati, nunc autem splendidissimi; quia adeo confirmasti, ut sunt sancti apostoli, quibus membra draconis fuerunt refectio, quia eos sibi secundum fidem incorporabant. Unde Petro dictum est: Occide et manduca . Hec talis esca fuit prefigurata, quando Moyses uitulum illum quem adorabat Isreliticus populus, in puluerem redegit, et positum in aqua eis ad bibendum dedit . uitulus ille redactus in puluerem significat infideles, qui igne diuini amoris, elationes et superbias suas humiliter confitendo, incenduntur, et sic aqua baptismatis aspersi, fidelibus incorporantur. uel aliter, dedisti eum escam populis Aethiopum, quia  persecutiones infidelium quasi escas et refectio fuerunt fidelibus. Tu dirupisti fontes et torrentes. Quasi dicat: Tu confirmasti mare, tu contribulasti capita, et hoc taliter, quia fontes, id est apostolos tuos, in quibus erant fontes aque salientis in uitam eternam, dirupisti, id est, per diuersos riuos duxisti. Dirupisti etiam torrentes. Torrentes sunt illi qui operibus Deo contradicunt, sed tamen aliis uerbum predicationis administrant; et hoc ad similitudinem, quia torrens est aqua de monte aliquo descendens cum impetu, et cito deficiens: ita et isti impetu oris fluunt: et in operibus tamen sicci sunt, per quos tamen Dominus salutem suorum operatur. Unde in Euangelio: Super cathedram Moysi sederunt Scribe et Pharisei: que autem dixerint uobis,  seruate et facite: secundum opera eorum nolite facere; . Tu siccasti fluuios Ethan. Ethan interpretatur fortis uel robustus; ubi intelliguntur philosophi et elati seculares de se presumentes: quorum fluuios exsiccauit Dominus, quia eorum turgidam potestatem et uanam doctrinam ad nichilum redegit. Exsiccauit enim Dominus inflatam potestatem quasi turgidam uesicam Pilati, cum sibi dixit: Non haberes in me potestatem, nisi tibi desuper datum fuisset . Per suos etiam multas doctrinas hereticorum et uanas elationes secularium destruxit. Unde Paulus: Elegit stultos et ignobiles, ut confuuderet mundi sapientes et nobiles .

Tuus est dies et tua est nox. Quasi dicat: uere tu  dirupisti fontes, quia tuus est dies, id est, qui perfecti sunt a te ipsam habent perfectionem. Dies sunt illi qui altioribus insistunt et ea aliis predicant: nox, qui circa historiam et moralem sensum conuersantur in instruendo alios. Unde illud: Dies diei eructat uerbum et nox nocti indicat scientiam . Potest esse etiam ille idem nox qui et dies est, uelut Paulus fuit dies et nox: dies tunc quando dixit: Sapientiam loquimur inter perfectos ; nox fuit quando dixit: Lac uobis potum dedi, non escam . Tuus est dies, et tua est nox; et merito, quia tu fabricatus es auroram et solem. Aurora sunt incipientes iam lucere in uirtutibus, sol, qui alios illuminant: uel aurora dicuntur carnaliter  sapientes: sol, spirituales. Tu fecisti omnes terminos terre. Termini terre sunt perfecti predicatores, qui aliis terminant quid sit sectandum et quid fugiendum, uel termini terre sunt illi qui per proprium donum Spiritus sancti terminati sunt ab aliis et distincti. Unde illud: Unusquisque enim proprium donum habet a Deo . Aestatem et uer tu plasmasti. Per estatem intelliguntur spiritu feruentes, et per uer, uirtutibus uernantes: uel per estatem intelliguntur fructum colligentes; per uer, bene operari incipientes: quod dicit, estatem et uer tu plasmasti ea, non ipsa se. Unde illud: Dei enim donum est, non ex operibus, ut ne quis glorietur . Memor esto huius, inimicus improperauit Domino. Asaph uidens hec omnia ad salutem gentium  facta, et intelligens quia multa operatus esset Deus in oleastro inserto, rogat ut hec eadem operetur in naturali oliua, cuius rami fracti sunt. Quasi dicat sic: Tu, Domine, plasmasti estatem et uer, id est, qui in gentibus spiritu feruentes et simplices in fide fecisti, tu memor esto huius, subaudis tue plasmationis facte in gentibus, ut idem facias in Iudaico populo, in granis scilicet, non in paleis. Et quare dico, non in paleis? Quia inimicus, id est palea, de populo illo, improperauit Domino, dicens: Nos scimus quia homo iste peccator est . Et populus insipiens incitauit nomen tuum, sic: Si Filius Dei es, descende de cruce ; et illud: Recede a nobis, scientiam uiarum tuarum nolumus . Memor esto huius; et ut memor sis ne tradas bestiis  animas confitentes tibi, id est, ne permittas conformari bestiis, id est bestialiter uiuentibus, animam illorum qui humiliter confitentur tibi, uelut illi: Quid faciemus, uiri fratres ? Et animas pauperum tuorum ne obliuiscaris in finem; sed respice in testamentum tuum, id est in tuam promissionem, non amplius in nostram: in promissiones Noui, non in promissiones ueteris. Promittit enim Nouum Testamentum istud: Ecce ego uobiscum sum usque ad consummationem seculi ; et illud: Et ego diligam eum et manifestabo ei meipsum . In hoc Testamentum respice, ut illis qui acceperunt tabulas hereditatem serues, granis uidelicet non paleis. Et quare non paleis? Quia repleti sunt iniquitatem qui obscurati sunt terre domus, id est,  qui cor suum domus terre fecerunt, ut terrena uidelicet ibi tantum reponantur, et non spiritualia. Unde alibi: Introibunt in inferiora terre  Ne auertatur humilis, id est humiliter peccata confitens, factus confusus, si auertitur. Pauper et inops, eterna sola uidelicet desiderantes, laudabunt nomen tuum. Et ut laudent, exsurge, Deus, iudica causam tuam, id est tuorum, ne frustra uideatur uidelicet causa illa propter quam contemnunt presentia et exspectant futura. Memor esto improperiorum tuorum, eorum uidelicet que ab insipiente sunt tota die. Insipientes sunt, nescientes sibi in posterum cauere, a quibus fit improperium fidelibus, quod exspectant futura et contemnunt presentia; huius talis improperii  memor esto sic: Ne obliuiscaris in tuo iudicio uoces inimicorum tuorum, ut a te ipsi inimici recipiant quod inde promerentur; superbia eorum qui te oderunt, ascendit semper, id est contra te semper augmentatur eorum superbia. Ascendit eorum contra te superbia, ascendat contra eos tua uindicta.



PSALMUS LXXIu. IN FINEM, NE CORRUMPAS, PSALMUS CANTICI ASAPH.

»Confitebimur tibi, Deus, confitebimur, et inuocabimus nomen tuum. Narrabimus mirabilia tua: cum accepero tempus, ego iustitias iudicabo. Liquefacta est terra, et omnes qui habitant in ea; ego confirmaui columnas eius. Dixi iniquis: Nolite inique  agere; et delinquentibus: Nolite exaltare cornu; nolite extollere in altum cornu uestrum, nolite loqui aduersus Deum iniquitatem. Quia neque ab oriente, neque ab occidente, neque a desertis montibus, quoniam Deus iudex est. Hunc humiliat, et hunc exaltat, quia calix in manu Domini uini meri plenus misto. Et inclinauit ex hoc in hoc: uerumtamen fex eius non est exinanita, bibent omnes peccatores terre. Ego autem annuntiabo in seculum, cantabo Deo Iacob. Et omnia cornua peccatorum confringam, et exaltabuntur cornua iusti.«



ENARRATIO.

Psalmus iste tumori superbie medicinam humilitatis  apportat: hoc agens, ne quisque superbus de se presumat, nec humilis de Deo desperet, quia promissio eius certa est et rata et inconcussa, omni carens dubitatione, que consolatur afflictos. Et quare afflictos? Quia uita hominis super terram nichil est nisi afflictio. Unde Iob: Militia est uita hominis super terram . Nec tamen prospera uita est tanta eligenda, et aduersa uitanda, sed utraque cauenda: illa, ne frangat; ista, ne corrumpat, ut unicuique homini, in quocunque statu rerum degit, non sit refrigerium nisi Deus, nec gaudium nisi in eius promissis. uita enim ista quemlibet fallit redundans felicitate. Deus autem fallit neminem, quia uerax est in promissis; et eum tenemus fidelissimum promissorem, qui se promittendo  fecit debitorem. Sed quia homini ad Deum conuerso, mutande sunt diuitie, et delectationes mutande sed non subtrahende: est enim tantum delectatio nostra non in re, sed in spe: hoc agit psalmus iste ut certam spem habeamus, ut inducamur in id quod speramus. Nam cuius delectatio est tantum in spe non fallitur. Unde illud: Delectare in Domino . Et ne cito uideremur habere pro quo delectamur, subiungitur: Et dabit tibi petitiones cordis tui . Unde ergo delectaris, si non habes quod petis; nisi quia habes eum fidelissimum debitorem, qui promittendo fecit ut deberet? Titulus exponitur, ne corrumpas. Quid est, non corrumpas? Exhibe uidelicet quod promisisti,  fidem ueram et spem, tendens in finem, id est in Christum, uidelicet spe, et non in mundum re. Nam qui mundum in re tenent, et non Christum spe, illi tandem neque erunt in re, neque in spe, cum illi quo modo sunt in spe, gloriabuntur in re. Psalmus Asaph cantici, id est a cantico habendus. Asaph iste uidetur Christum notare, quia iste precipue in populo illo alios congregauit et sibi conformes fecit; cuius uox est in hoc psalmo, exhortantis nos ut humiliter Deo confiteamur, et non superbe de nobis presumamus. Dicit autem sic:

Confitebimur tibi, Deus, confitebimur, et inuocabimus nomen tuum. Nota prius confitendum, et post inuocandum, quia quem inuocas in te uocas. In te autem non uenit Deus uocatus, si tu fueris  elatus, quia ad elatum non accedit, sed ad humiliter confitentem. Faciamus ergo confessionem, non ut eum delectet, sed ut nos mundet. Mundemus templum nostrum per confessionem, in quo ueniet inuocatus. Omnia alta ut attingamus, nos extollimus et erigimus; et si nos non sufficimus, machinamenta et scalas querimus, ut ea attingamus: Deus altus est, sed ab alto non attingitur: ipse enim prope est his tantum, qui obtriuerunt cor. Tritura autem cordis, pietas et humilitas est: qui autem obterit cor, sibi irascitur. Quare tu quisque te habeas iratum, ut sentias eum placatum: habeas te accusatorem, ut inuenias illum defensorem; fac confitendo tibi propitium, quem negando non facis nescium: confitere ut auertat faciem suam a peccatis  tuis, et non a te; auertatur ab eo quod tu fecisti, non ab eo quem fecit. Ipse enim fecit hominem, tu fecisti peccatorem; ipse etiam potens est auertere faciem tuam a peccante, et non auertere ab humiliter confitente. Unde illud: Excelsus Dominus, et humilia respicit, et alta a longe cognoscit . Respicit humiles per peccatorum remissionem, elatos cognoscit per iustam damnationem. Quare confiteamur, ut inuocemus, quod dicit: Confitebimur, tibi, Deus, confitebimur, et inuocabimus nomen tuum. Nota hanc repetitionem non esse factam causa loquacitatis, sed causa confirmationis, ne te peniteat esse confessum, quoniam bonus est cui confessus es. Unde alius psalmus: Confitemini Domino, quoniam bonus . Et quia bonus est, ne timeas  confiteri: quoniam non confiteris insultatori nec punitori, sed peccata ignoscenti. Time confiteri homini iudici, post confessionem peccata punit: secure confitearis Deo, qui post confessionem ignoscit. Et inuocabis nomen tuum, ut ex te pleni simus, qui per confessionem euacuati sumus. Et unde sit impletus, subiungit: Narrabimus mirabilia tua. Quasi dicat: Ego et mei narrabimus mirabilia tua, que mirabiliter operaris in corporibus, et que mirabilibus operaris in moribus. Cum accepero tempus, ego iustitias iudicabo, quasi dicat: Notificatis mirabilibus tuis, ego precipue iustitias iudicabo, non parcendo contemnenti, qui nunc dono confitenti; gratias illi qui prius uoluit iustitiam narrare et predicare,  quam iudicare: quia si prius iudicaret quam predicaret, quis absolueretur? et quis liberaretur? Nullus utique. Quare amemus predicantem, ut securi exspectemus eum iudicantem. Ipse accepit tempus iudicandi iustitias, nos accepimus tempus faciendi. De eo dictum est: Misericordiam et iudicium cantabo tibi, Domine . Quare ut non timeamus peccatorum punitorem, amemus peccatorum donatorem. Cum accepero tempus, iustitias iudicabo. Quis accepit tempus iudicandi? Non Filius Dei per quem facti sumus, sed filius hominis per quem refecti sumus: non qui assumpsit, sed qui assumptus est. Ipse enim qui assumptus est, mutatus est in melius: qui assumpsit, non mutatus in peius. Ipse enim exinaniuit semetipsum , inferiorem naturam  assumendo, non ab equali degenerando, assumens quod non erat, manens quod erat, a nullo accipiens tempus illud iudicandi, sed semper habens illud. Liquefacta est terra, et omnes qui habitant in ea. Quasi dicat: Merito iustitias iudicabo, quia terra, id est, populus Iudaicus, qui deberet aliis esse terra, per quem reficerentur, liquefacta aliquo fluit, id est, a liquidis et ueris preceptis per cupiditatem discessit; quia quanto quisque per cupiditatem inferius delectatur, tanto plus a creatore recedit: et quanto superius delectatur, tanto propior intelligitur. Et omnes qui habitant in ea, id est, non tantum Iudea liquefacta est, sed omnes illi qui in ea habitare deberent, exemplum bone operationis ab ea assumendo. Ego autem confirmaui columnas eius, id est, apostolos in  passione mea comitantes, confirmaui in resurrectione. Columne dicuntur apostoli quia per eos fulciti erant: et suppositi Iudei et ceteri, ne caderent. Potest sic continuari: Ego autem cum accepero tempus iustitias iudicabo; et nunc interim quid? liquefacta est terra, et omnes qui habitant in ea; ego autem confirmaui columnas eius; et per ipsas columnas dixi iniquis: Nolite inique agere. Dixit quidem, sed nos non audiuimus. Et quia non audiuimus eum ut sani staremus, audiamus eum uel ut lapsi resurgamus: et quia sani non sumus audiamus medicum uenientem ad languidum. Et delinquentibus: Nolite exaltare cornu. Quasi dicat: Dixi ne inique agerent, illis autem qui a delicto se non abstulerunt, dixi: Nolite exaltare cornu. Quasi dicat: Si  peccatis per cupiditatem, nolite peccatum defendere per elationem. Nolite, dico, extollere in altum cornu uestrum, id est, nolite confirmare oppugnantiam uestram in Deum iugum Dei detrectantes: nolite loqui aduersus Deum iniquitatem, ponendo uidelicet eum iniustum, et non curare res humanas. Ipse enim loquitur iniquitatem, cum uidet malos florere, bonos laborare, dicit Deum non gubernare humana; quod hic prohibet, nolite loqui aduersus Deum iniquitatem. Unde alibi: Non declines cor meum in uerba malitie : quia neque ab oriente, neque ab occidente, neque a desertis montibus, quoniam Deus iudex est. Quasi dicat: Nolite loqui aduersus Deum iniquitatem, quia iudex qui nos iudicabit, non uenturus est  tantum ab oriente, neque ab occidente, neque a desertis montibus: quoniam Deus est qui iudicat, et ideo necessario ubique presens: et hunc, uidelicet Iudaicum populum, se exaltantem et de se presumentem, humiliat, et hunc, id est, gentilem populum, se humiliantem exaltat, quod notatum est per Publicanum et Phariseum, quia Publicanus se humiliauit, et exaltatus est: Phariseus se extulit, et humiliatus est ; quod dicit: hunc humiliat, et hunc exaltat. Et quare? Quia calix in manu Domini uini meri plenus misto, id est, comparabilis est potenti pincerne, qui ex calice propinaret amicis suis dulce uinum, et inimicis acidum; quod dicit, quia calix, id est, remuneratio est in manu Domini, calix dico, plenus uini meri, iusta uidelicet retributione, quia  multum iuste iudicabit; sed unicuique retribuet iuxta meritorum equalitatem; est etiam plenus misto, quia boni inde bibent uinum dulce, mali acidum: quod tamen merum est, quantum ad ipsum Dominum, et inclinauit ipsum calicem ex hoc potato in hoc, subaudis potandum, uel ex hoc uase bonorum, in hoc uas malorum. uerumtamen licet ipse calix inclinetur, fex eius non est exinanita, id est, non est inde effusa, quia nulla est ibi fex, sed merum uinum, quantumcunque inclinetur. Et ne putaremus peccatores nichil habere ibi quod biberent, quia fece caret, subiungit: bibent omnes peccatores terre, pro sua uidelicet competentia; bibent enim acidum, licet merum. Ego autem et mei non sic bibemus, quia annuntiabo in seculum, alios uidelicet construendo:  et cantabo Deo Iacob, sicuti uidelicet cantandum est. uel aliter: Hunc humiliat et hunc exaltat. Et quomodo hoc? Quia in manu Domini est calix, lex que reficit et potat: calix dico plenus meri uini, id est, merorum preceptorum; plenus etiam misto, id est, carnalibus sacramentis, in quibus quasi in fece latet Nouum Testamentum. Et inclinauit ipsum calicem ex hoc in hoc, id est, ex notitia Iudaici populi in notitiam gentium: sed tamen fex non est exinanita, id est, non est inde effusa, sed resedit in fundum, quia carnalia sacramenta apud Iudeos remanserunt. Bibent omnes peccatores terre, ex hoc uidelicet calice, quidam merum uinum, quidam fecem. Iudei enim qui in carnalibus sacramentis permanserunt, fecem bibunt. Ego autem annuntiabo  uinum merum bibendum, et hoc in seculum; sic cantabo Deo Iacob, et omnia cornua peccatorum confringam: elationem uidelicet de iustitia sua presumentium. Et exaltabantur cornua iusti. Cornua iusti sunt pietas, humilitas, cetereque uirtutes; cornua peccatorum sunt elatio et superbia, que tandem a Domino confringentur. Confringamus ergo cornua nostra, ne a Domino confringantur. Si non dixit Deus: Nolite inique agere, paremus elationem et defensionem: si autem dixit, preoccupemus confessionem: quia tunc confessio erit sera, et defensio nulla.



PSALMUS LXXu. IN FINEM IN CARMINIBUS. CANTICUM AD ASSYRIOS. PSALMUS ASAPH.


»Notus in Iudea Deus, in Isrel magnum nomen eius. Et factus est in pace locus eius, et habitatio eius in Sion. Ibi confregit potentias arcuum, scutum, et gladium, et bellum. Illuminans tu mirabiliter a montibus eternis: turbati sunt omnes insipientes corde. Dormierunt somnum suum, et nichil inuenerunt omnes uiri diuitiarum in manibus suis. Ab increpatione tua, Deus Iacob, dormitauerunt qui ascenderunt equos. Tu terribilis es, et quis resistet tibi? extunc ira tua. De celo auditum fecisti iudicium, terra tremuit et quieuit. Cum exsurgeret in iudicium Deus, ut saluos faceret omnes  mansuetos terre. Quoniam cogitatio hominis confitebitur tibi, et reliquie cogitationis diem festum agent tibi. uouete et reddite Domino Deo uestro, omnes qui in circuitu eius affertis munera, terribili, et ei qui aufert spiritum principum, terribili apud reges terre.«



ENARRATIO.

Assyrii interpretantur dirigentes; quia in illo populo fuerunt plures qui se direxerunt secundum carnalia sacramenta, secundum litteram intelligentes, non secundum spiritum: contra tales loquitur Asaph in hoc psalmo, constituens pedes suos in uiam salutis dirigere, humiliter uidelicet confitendo, et sic se bonum pacis faciendo in quibus habitat Deus. Dicit autem sic:

 Notus in Iudea Deus, in Isrel magnum nomen eius. Solent gloriari Iudei cum audierint hunc uersum, quasi de solo Propheta diceret, Notus in Iudea Deus. Ut autem non de solis Iudeis hoc accipiamus, adhereamus interpretationi nominis, ut sic intelligamus de quibus agat psalmus. Interpretatur Iudea confessio: confiteri autem non solis conuenit Iudeis, sed etiam gentibus Dei: quibus omnibus dicit Propheta: Notus in Iudea Deus, et magnum nomen eius; non nomen ignominiosum: homo uidelicet, quod ab humo dicitur: sed hoc nomen quod est Deus, notum in Isrel, id est, uidentibus Deum. Ipsi enim intelligunt super egenum et pauperem. Nota quod dicit, Notus in Iudea Deus. Non enim hic accepit, qui in manifesto Iudeus est, sed qui in occulto:  non qui circumciditur in preputio, sed qui circumcisus est in corde; quod dicit: Notus in Iudea Deus, in Isrel magnum nomen eius. Et sic factus est in pace locus eius, uidelicet Dei: in pace, id est, in illis qui pacem in se fecerunt, habentes concordiam cum moribus sanctis, et litigium cum uitiis. Nam non potest esse quandiu homo in hoc tabernaculo ingemiscit, ut fomes peccati eum non inquietet: sed ei consentire non debet, sed si surrexerit, talem faciat ut in eo non inueniat arma iniquitatis, quibus extendat manum ad proximum: uel si surrexerint alii motus illiciti, non inueniant instrumenta iniquitatis. Unde Paulus: Est peccatum in mortali nostro corpore, sed non regnet .  Nota hic ordinem bonum. Nam oportet ut quisquis in Iudea, id est, per confessionem peccatorum recipiat remissionem, ut sic Deum uidere mereatur nunc per fidem, postea secundum spem: et sic postquam est Iudeus et Isrel, restat ut sit Hierosolymitanus, ut sic pacem habeat cum Deo, quia quandiu quisque confiteri dedignatur, quasi cum Deo per elationem rixatur; quia quandiu displicet Deo quod nobis placet, cum eo rixamur. Ipsi enim displicet ebrietas, nobis placet; ipsi displicet furtum, nos laudamus furem; ipsi placet nouitas, nobis uetustas: et sic ab eius imagine in qua creati sumus, nosmetipsos exterminauimus. Sed si quandoque nobis placuerit quod ipsi placet, iam cessamus a rixis; et pacem cum eo facimus, reformando nos sue imagini:  quod dicit: Et factus est in pace locus eius; et tandem habitatio eius in Sion, id est, in ueris contemplationibus, non contemplantibus ea que uidentur, sed que non uidentur. Et ibi, id est, in Sion et in uera Iudea, confregit potentias arcuum, id est, occultas insidias; scutum, id est, protectionem uane presumptionis, et gladium, id est, apertas impugnationes, et bellum, peccati uidelicet defensionem: quia nullum bellum magis displicet Deo quam peccati defensio. Ibi confregit potentias arcuum. Et hoc quomodo? Quia tu Deus illuminans eris mirabiliter a montibus eternis, id est, alios illuminabis per apostolos tuos, qui dicuntur montes, quoniam eis primum refulsit lux uera, et per eos descendit in ualles: et hoc mirabiliter, sequentibus  uidelicet signis et prodigiis: et conturbati sunt, et turbabuntur, omnes insipientes corde, quia cum audierint, Nolite confidere in incerto diuitiarum , turbabuntur, uelut illi qui dixerunt: Qui est iste nouorum demoniorum predicator ? et unde habent quod turbabuntur: quia dormierunt somnum suum, id est, delectationem habuerunt in terrenis, que tamen quasi per somnium possidebant, quia temporalia nichil sunt. Si non credis, dormis, euigilabis, nichil esse uidebis: quod dicit dormierunt somnum suum, id est, terrenis obcecati, facti sunt comparabiles dormientibus in stramine, et somniantibus se iacere super culcitras et pallio coopertos; qui cum excitantur, uident nichil esse quod somniauerunt: ita qui in hac nocte carnis terrenis adherent,  tandem nichil esse terrena intelligent, et eis adhesisse dolebunt; quod dicit: Et nichil inuenerunt, id est, nichil tandem inuenti sunt, omnes uiri diuitiarum in manibus suis, quia ex omnibus diuitiis nichil inuenerunt in manu retribuentis, nisi quod hic ponitur in manu pauperis, et ideo quia ibi uult habere manus plenas, hic attendat uacuas manus pauperis. Ab increpatione tua, Deus Iacob, dormitauerunt, qui ascenderunt equos. Quasi dicat: Ideo nichil inuenient tandem quia cum deberent excitari ab tua increpatione, id est, a tua predicatione, Deus Iacob, futura attendentes uidelicet, dormitauerunt, id est, aures suas terrenis obturauerunt; et sic clamor qui alios solet excitare, eos fecit obturare:  quia quanto sepius admonebantur terrena dimittere, tanto dulcius fuit eis adherere: et hoc ideo, quia ascenderunt equos superbie, uidelicet presumentes de seculari dignitate, de nobilitate parentum, et de ceteris ad mundum pertinentibus: et ideo tu, Domine, qui illuminas a montibus eternis, Tu terribilis es, subaudis futurus, cum ueneris in maiestate Patris, terribilis uidelicet malis, blandus iustis; et tunc quis resistet tibi? Nullus uidelicet, quia ex tunc, id est ex eo tempore, erit ira tua perpetua, nunc autem et misericordia. Quare qui uult securus esse in tempore ire, operetur bene in tempore misericordie. Et qualiter ueniet ira tua? Quia de celo auditum fecisti iudicium, in tuba uidelicet angelorum. Unde illud: Canet enim tuba, et mortui resurgent incorrupti  : et sic terra tremuit et quieuit, id est, terreni homines trement et quiescent, quia non habebunt locum postea infideles seuire, quia ipsi erunt in perpetuo igne. Et quando erit hoc? Cum exsurget in iudicium Deus, id est, cum manifeste uenerit ad iudicandos malos: et non tantum exsurget ad iudicium, sed etiam exsurget ad hoc, ut saluos faciat omnes mansuetos terre. De quibus dictum est: Beati mites, quoniam ipsi possidebunt terram : uel aliter: Nihil inuenerunt omnes uiri diuitiarum in manibus suis. Et unde hoc? Quia primi parentes qui ascenderunt equos apostasie, scilicet ut a ueritate recederent, dormitauerunt, id est excecati sunt: et hoc a tua increpatione. O Deus, iudica ascensores, iusto iudicio, quia iuste obcecati  sunt, qui tuam obedientiam custodire dedignati sunt: et tu Deus illuminans, terribilis es, et quis resistet tibi? et nullus utique. Malo enim suo restitit tibi primus homo: quia ex tunc ira tua, subaudis incepit: et maior adhuc futura, quia iudicium tuum facies auditum de celo, id est, ex angelica tuba manifestabis iudicium: et tunc terra tremuit et quieuit, cum exsurgeret in iudicium Deus, ut saluos faceret omnes mansuetos terre. Sententia eadem que prius: uel sic: Ex tunc fuit ira tua, maior tamen adhuc futura. Et unde hoc scimus? Quia iudicium, id est, iram illam futuram, fecisti auditum, id est manifestum, de celo, id est, de homine Dominico uel de unoquoque celo, id est, predicatore tuo. De hoc iudicio dicit Paulus: In reuelatione Domini Iesu  de celo cum angelis uirtutis eius, dantis uindictam in flamma ignis iis qui noluerunt audire Deum, et qui non obediunt Euangelio ueritatis ipsius . Hoc iudicio manifestato, terra tremuit, id est, terreni homines tremuerunt, et quieuerunt peruerse agere. Unde illud: Quiescite agere peruerse, discite benefacere . Et quando tremuit terra? Cum exsurgeret in iudicium Deus, id est, cum audissent a predicatoribus Dominum resurrexisse, et ad iudicium uenturum. Ad hoc enim resurrexit, ut iudicaturus ueniret. uoluit iudicari mitis, ut ueniret iudicare terribilis; quod dicit: cum exsurgeret in iudicium Deus. Et non tantum notificatum est eis, ut Deus exsurgeret in iudicium, sed etiam ut saluos faceret omnes mansuetos  terre. Et merito, Domine, saluos facis mansuetos terre, quoniam ipsi operantur quod tibi placet: quoniam cogitatio hominis, rationabiliter uidelicet uiuentis, confitebitur tibi, et reliquie cogitationis, id est, sollicitudo de preteritis, et cautela de futuris, diem festum agent tibi: quia non ex tristitia, sed cum hilaritate bene operantur: quod gaudium erit Deo. Nota quia prima cogitatio hominis debet esse in confessione fideli: postea reliquie cogitationis, ut semper sit sollicitus de preteritis, et cautus de futuris: quia quanto sollicitior est de preteritis, tanto cautior erit de futuris. Nam qui negligens est de preteritis, potest contingere ut iterum peccet. uouete Domino Deo uestro. Quasi dicat: Ut diem festum agatis, uouete uos ipsos, et reddite Domino Deo uestro. Nam  necesse est ut qui uouet etiam reddat, quia uouendo se debitorem fecit et melius est non uouere quam post uotum non soluere. Audi quid sit uouendum. Quisquis cogitat quid bene uoueat, seipsum uoueat et reddat: hoc debetur, hoc exigitur. Sunt etiam uota quedam hominibus communia, quedam specialia communia, ut qui furabatur, iam non furetur: et a ceteris uitiis abstinere, quod profitetur omnis qui baptizatur. Specialia uota sunt, quando aliquis uouet monachum fieri, uel aliquid aliud; quod dicit: uouete et reddite Domino Deo uestro; et hoc ita fiet, quia omnes qui sunt in circuitu eius, id est, qui eum in medio et communem omnibus putant, afferent munera, seipsos uidelicet; quod alibi dicitur: Reges Arabum et Saba dona adducent . Nota quod  dicit, in circuitu eius afferent munera: illi enim qui communem eum esse non credunt, dicentes: Ecce apud nos Christus, non afferent ei munera, sed illi tantum qui in circuitu eius sunt, afferent munera. Et cui afferent? Terribili et ei qui aufert spiritum principum, id est, per cuius potestatem deprimitur elatio terrenorum principum: terribilis est etiam apud omnes reges terre: apud illos qui terrenitatem suam bene regunt; quia initium sapientie, timor Domini .



PSALMUS LXXuI. IN FINEM PRO IDITHUN, PSALMUS ASAPH.

»uoce mea ad Dominum clamaui, uoce mea ad Deum, et intendit mihi. In die tribulationis mee  Deum exquisiui manibus meis nocte contra eum, et non sum deceptus. Renuit consolari anima mea, memor fui Dei, et delectatus sum et exercitatus sum, et defecit spiritus meus. Anticipauerunt uigilias oculi mei: turbatus sum, et non sum locutus. Cogitaui dies antiquos, et annos eternos in mente habui. Et meditatus sum nocte cum corde meo, et exercitabar, et scopebam spiritum meum. Nunquid in eternum proiiciet Deus? aut non apponet ut complacitior sit adhuc? Aut in finem misericordiam suam abscindet, a generatione in generationem? Aut obliuiscetur misereri Deus: aut continebit in ira sua misericordias suas: Et dixi: Nunc cepi: hec mutatio dextere Excelsi. Memor fui operum Domini, quia  memor ero ab initio mirabilium tuorum. Et meditabor in omnibus operibus tuis, et in adinuentionibus tuis exercebor. Deus in sancto uia tua; quis Deus magnus sicut Deus noster; tu es Deus qui facis mirabilia. Notam fecisti in populis uirtutem tuam, redemisti in brachio tuo populum tuum filios Iacob et Ioseph. uiderunt te aque, Deus, uiderunt te aque et timuerunt, et turbate sunt abyssi. Multitudo sonitus aquarum: uocem dederunt nubes. Etenim sagitte tue transeunt, uox tonitrui tui in rota. Illuxerunt coruscationes tue orbis terre, commota est et contremuit terra. In mari uia tua, et semite tue in aquis multis, et uestigia tua non cognoscentur. Deduxisti sicut oues populum tuum manu Moysi et Aaron.«



ENARRATIO.


Loquitur in hoc psalmo Asaph transiliens, et transiliendo nos hortatur ad transilitionem, ut perueniamus ad Christum, uidelicet qui finis est, ad quem iste transiliens Asaph iam transiliuit. Quid autem transiliendum sit, ut ad illum finem perueniamus, docet nos textus ipsius psalmi. Etenim tandiu transiliendum est quidquid nos impedit, quidquid irretit, quidquid illaqueat, quidquid uolatum nostrum onere aggrauat, donec ad illud perueniamus, ultra quod nichil est, in quo omnia sunt et ex quo quod est, est; et ideo qui istius psalmi animam uult imitari, id est, intellectum eius tenere, necesse est ut carnalia desideria transiliat, pompam seculi et illecebram calcet: nichil proponat sibi in quo subsistat, nisi illum a  quo sunt omnia, in quibus omnibus iste transiliens laborat, ut ad eum finem perueniat, Christum uidelicet, ultra quem nichil est et infra quem omnia facta sunt et ex quo omnia que sunt esse habent. Titulus sic exponitur: In finem referunt hec uerba, et est psalmus Asaph, factus pro Idithun, id est, pro transilitione, et sic dicit:

uoce mea ad Dominum clamaui, uoce mea ad Deum, et intendit mihi. Quasi exhortando alios sic dicat: Qui sitit ueniat, et bibat : et inde mihi experto credendum est, quia ego clamaui ad Dominum uoce mea, uoce uidelicet intenta, uoce cordi consona: non ut populus ille cui dictum est, Populus hic labiis me honorat, cor autem eius longe a me . Et quia multum intente clamant  ad Deum pro diuitiis acquirendis, pro damnis deuitandis, id est, pro salute, pro sospitate domus sue, pro temporali felicitate, pro seculari dignitate, et postremo pro sanitate corporis, que patrimonium est pauperis; et sic uix aliquis clamat ad Dominum propter ipsum promerendum quasi suauius sit quod dat, quam ipse qui dat, ne istum arbitremur emisisse uocem propter aliud habendum, quam solum Deum, qui uoluntate sacrificauit Deo, qui omnia transiliuit, qui ultra se nichil uidit, nisi eum a quo creatus est; ideo subsecutus ait: uoce mea ad Deum tantum promerendum, subaudis clamaui, et ipse intendit mihi, id est, intensum adiutorium mihi fecit, ut non frustra clamarem, uel intensum fecit  clamorem meum et hoc ideo, quia ego in die tribulationis mee, id est, in hac presenti uita, que dicitur tentatio, et ideo tribulatio; Unde illud: Militia est uita hominis super terram : Deum exquisiui, id est, extra omnia quesiui, quia omnia alia querere contempsi: et hoc manibus meis, id est operibus meis, operando uidelicet quod bonum est. Nota quia multi, cum sint in tribulationibus, clamant ad Dominum non propter Dominum, sed ut per eum possint tribulationes euadere: uelut cum quis incarceratur, clamat ad Dominum, ut per eum possit exire carcerem; si famem patitur, ut habeat unde reficiatur; si etiam febrim patitur, clamat ad eum ut sanetur: iste autem transiliens qui hic clamat non querit tribulationes euadere, nisi ut securus  possit Deo adherere. Tribulationes autem fidelium sunt mortalitas et passibilitas, a quibus cum liberantur, secure Deo adherent, quia eum facie ad faciem uident; quod hic optans dicit: In die tribulationis, die dico tribulationis, existente nocte et contra eum, id est, coram eo, et non ad effectum hominum bene operatus sum. Unde illud: Attendite ne iustitiam uestram faciatis coram hominibus, ut uideamini ab eis. Cum facis eleemosynam, noli tuba canere ante te, sed fac in abscondito; et Pater tuus qui uidet in absconso, reddet tibi . Nota, quia uita fidelium et dies et nox potest dici: dies, quantum ad uitam fidelium; Unde Paulus: Abiiciamus opera tenebrarum, et induamur arma lucis; sicut in die honeste ambulemus . Nox dicitur, quantum ad perfectionem claritatis,  que est in angelica uita quod sic comprobat Petrus: Habemus certiorem propheticum sermonem, cui uos benefacitis insistentes quasi lucerne in obscuro loco, donec dies elucescat, et uerus sol oriatur in cordibus uestris : quod dicitur, In die tribulationis mee Deum exquisiui, manibus meis nocte contra eum; et non sum deceptus querendo Deum, iuxta quod ipse ait: Querite et inuenietis . Et quomodo non sit deceptus inquirendo Deum, subiungit: Renuit consolari, id est, consolationem habere, anima mea in terrenis, per quod scio me non esse deceptum inquirendo Deo. uel sic continuatur: In die tribulationis mee Deum exquisiui: et ideo eum tantum exquisiui, quia renuit consolari anima mea in his que retro sunt, omnino consolationem  hominis respuens. Nota quod dicit, renuit consolari anima mea. Ipse enim transire uolens omnia considerauit, consortes suos in terrenis florentes: et ibi defectio tenuit eum pro peccatoribus derelinquentibus legem Domini . uertit se in dexteram partem, nec ibi uidebatur ei tutum laxare habenas gaudii sui: quia si ibi laxaret, et aliquid aduersitatis contingeret, tanto maior sequeretur tristitia, quanto maior precessit letitia, et ideo anima eius omnino reclusit se a terrena felicitate; quod dicit: renuit consolari anima mea in his que retro sunt, extendens me ad ea que priora sunt ; quia memor fui Dei tantum, et delectatus sum in hoc quod memor fui eius: et quia exercitatus  sum in instructione aliorum; sed defecit spiritus meus, id est, uirtus mea, uidens hoc quia per me non potui inuenire aliquid quod dignum erat dicere. Et unde defecit spiritus? Quia anticipauerunt uigilias oculi mei, id est, comparabilis factus sum homini pre aliis uigilias capienti, et pro magna assiduitate uigiliarum caliginosos oculos habenti; quia oculi mei interiores obscurati sunt: et inde turbatus sum, insufficientem me uidelicet inueniens, et non sum locutus, qui timui aliquid dicere unde calumniarer, et inde calumniatores haberent materiam peccandi; et ideo tutius mihi uidebatur silentium habere: et in ipso silentio cogitaui dies antiquos, id est, mihi proposui dies antiquorum parentum, ad quos per inobedientiam deuenerunt: et annos eternos in mente  habui, id est, dies eternitatis ad quos peruenturi essent primi parentes, si in obedientia perstitissent, semper in mente habui: quia ex eorum inobedientia percepi defecisse spiritum meum, et illos eternos meditatus sum nocte, id est, interrupta quiete: uel nocte, id est, in ipsa tribulatione, et hoc cum corde meo, id est, tota intentione, et hoc, non ad horam, sed exercitabar in assiduitate huius meditationis, et scopebam spiritum meum, id est, rationabilitatem meam fodi et resculpsi, euacuando eam a terrenis, ut sic inuenirem quod inuestigare incepit, uel scopebam, id est planabam, spiritum meum a terrenis: uel scopebam spiritum meum, dicens: Nunquid in eternum proiiciet Deus seruos suos? Non uel sic scopebam spiritum meum. Et quid inuenisti? Istud  uidelicet, quod Dominus non irascetur in eternum seruis suis. Nunquid remouebit seruos, et dissoluet compeditos, et in eternum precludet ira misericordiam? Unde Isaias: Non in eternum ero uindex in uobis, nec per omne tempus ulciscar in uos: spiritus enim ex me processit, et omnem statum eius ego feci: propter peccatum autem paululum quid contristaui eum, et percussi eum, et auerti faciem meam ab eo, et abiit tristis, et ambulauit uias suas, et sanaui eum ; quod dicit: Nunquid in eternum proiiciet Deus, et non apponet ut complacitior sit? id est, ut magis sibi placeat homo quam modo placeat: aut in finem misericordiam suam abscidet a generatione hac presenti tendens in generationem futuram? aut obliuiscetur misereri Deus? aut continebit in ira sua  misericordias suas, id est, precludet ira misericordiam? Non. Et dixi post hanc inquisitionem, Nunc cepi, quod scopendo spiritum meum inuestigare incepi: et hec mutatio, per quam ego mutatus sum de ignorantia in scientiam, est dextere Excelsi, id est, imputanda potentie diuine, et non meo merito. Ut autem hanc mutationem assequi possem, memor fui operum Domini, dispositionis uidelicet antique, reparationis noue, felicitatis eterne. Et huius operis memoriam duxi tua mirabilia, legalia uidelicet instituta, ad hoc esse data, ut significarent opera Domini que futura erant, et sic intellexi significata per significantia, et non tantum memor fui, sed etiam meditabor, id est, frequenter cogitabo in  omnibus operibus tuis, quam potens sis et mirabilis, qui operaris uelle et pro bona uoluntate perficere: et in adinuentionibus tuis exercebor, id est, in tuis preceptis, que tu inuenisti ad salutem omnium exercendo laborabo. Unde illud: Adinuenit omnem uiam scientie et discipline, et tradidit illam Iacob puero suo, et Isrel dilecto suo . Meditabor in omnibus operibus tuis: et ecce opus tuum mirificum, quia uita tua, Deus, in sancto, id est in Christo. Unde ipse: Ego sum uia et ueritas et uita . Et illud: Nemo uenit ad patrem nisi per me . uia iste est, qua uenitur de seruitute in libertatem, qua de incesto fit castus, de condemnato in regnum assumptus. Quis ergo Deus est magnus sicut Deus noster? Nullus utique, quia tu es Deus qui facis mirabilia:  fecit Elias, et alii, mirabilia, sed non soli, quia tuo adiutorio fecerunt: tu autem nullius indiges adiutorio, sed solus facis mirabilia et in exteriori et in interiori: ceci uident, claudi ambulant, paralytici sunt sanati, mortui resuscitati: et interius operaris mirabilia, quia qui fuerunt ebriosi, facti sunt sobrii; qui incesti, facti sunt casti; qui fuerunt raptores, facti sunt donatores. Aliter superius legitur et dixi, Nunc cepi, quod quesiui scrutando spiritum, et hec mutatio, quod Deus non proiiciet nos in eternum, quod non oblitus est misereri, quod non precludit ira misericordiam, est dextera Excelsi, id est, Filio Dei imputanda: quia ipse est qui nos reconciliauit Deo Patri. Et unde hoc scio? Quia memor fui operum Domini, que significata fuerunt per legalia  instituta: uel sic, scopebam spiritum meum, et inueni quod non proiiciet Deus in eternum, quod non precludet ira misericordiam: et his omnibus consideratis, dixi, id est, apud me proposui, nunc, id est, omnibus istis inuentis, cepi, id est, in initio tantum sum, quantum ad perfectionem scientie uere. Unde illud: Cum consummauerit homo, tunc incipiet . Et hec mutatio, quod in his omnibus me imperfectum recognosco, quod modo incipere me considero, est dextere Excelsi, id est, potentie diuine, que non impotens se uindicare in me, in primo uidelicet parente. Memor fui operum Domini. Quasi dicat: Licet nunc his omnibus consideratis, in initio tantum sum, tamen non desistam ab inquisitione:  sed memor ero operum Domini et mirabilium tuorum, o Deus, ab initio factorum. Et meditabor in omnibus operibus tuis, et in adinuentionibus tuis exercebor. Et quantumcunque meditor, quantumcunque me exerceam, nichil per me possum, sed uia tua que ducit me ad hoc; inuestigem eam in Spiritu sancto, per quem habeo incipere et perficere. Quis Deus magnus sicut Deus noster? tu es Deus qui facis mirabilia. Et que mirabilia? Notam fecisti in populis uirtutem tuam, Christum uidelicet. Unde Paulus: Nos predicamus Christum crucifixum, Iudeis quidem scandalum, gentibus autem stultitiam : ipsis autem uocata Iudeis et Grecis Christum Dei uirtutem et sapientiam. Redemisti in brachio tuo, id est, potentia tua uel in Christo. Unde illud, Et brachium Domini  cui reuelatum est ? Redemisti in brachio tuo filios Iacob et Ioseph. Populum uidelicet Iudeorum et gentium, euangelizando pacem his qui prope erant et qui longe, creans duos populos in uno corpore. uiderunt te aque, Deus, id est, populus Iudeorum intellige: uiderunt uidelicet et timuerunt preterita peccata, et timuit sonitus aquarum, id est, profunda corda gentilium: uel profundi intellectores eorum turbabuntur ad penitentiam, et sic audita est multitudo sonitus aquarum, sonus uidelicet confitentis populi et penitentis. Et unde hoc? Quia nubes de quibus dictum, Mandabo nubibus meis ne pluant super eam imbrem , istam dederunt uocem, quia in omnem terram exiuit sonus eorum . Etenim sagitte tue, id est, uerba apostolorum  tuorum corda impugnantia transeunt, quia non in aure remanserunt, sed usque ad capacitatem cordis penetrauerunt et uox tonitrui tui, id est, uox comminantis predicationis, audita est in rota, id est, in orbe terre, que pro rotunditate uel mobilitate, rote comparatur. Illuxerunt coruscationes tue, id est, tua signa apparuerunt orbi terre. Unde illud, Domino cooperante et sermonem confirmante sequentibus signis . Unde commota est terra, uidelicet Iudeorum, et contremuit se uixisse: inde facta est in mari uia tua, id est, Christus innotuit gentibus, et semite tue, id est, ardua precepta sunt notificata in aquis multis, et tamen uestigia tua, id est signa tua, non cognoscentur a multis Iudeis, a quibus tamen maxime deberent cognosci: quia tu deduxisti sicut oues  populum tuum in manu Moysi et Aaron. Nota quod dicit, sicut oues: quia non sunt uere oues, quia pastorem suum uerum non cognouerunt: uel aliter, Commota est et contremuit terra, populus Iudaicus uidelicet in malum: et ideo in mari facta est uia tua. Unde Apostolus, Quia repulistis uerbum Dei, ecce conuertimur ad gentes : et semite tue in aquis multis. Et quomodo hoc? Quia tu deduxisti sicut oues populum tuum, gentilem uidelicet, in manu Moysi ueri et Aaron. Christus est uerus Moyses, quia uerus assumptus: et Aaron, quia uere est montanus, quia ipse est mons montium. Unde illud: Erit nouissimis diebus preparatus mons domus Domini in uertice montium : quod dicit, deduxisti sicut oues  populum tuum in manu Moysi et Aaron: et tamen adhuc non cognoscuntur uestigia tua a Iudeis.



PSALMUS LXXuII. INTELLECTUS ASAPH.

»Attendite, popule meus, legem meam: inclinate aurem uestram in uerba oris mei. Aperiam in parabolis os meum, loquar propositiones ab initio Quanta audiuimus et cognouimus, ea et patres nostri narrauerunt nobis, non occultata a filiis eorum in generatione altera. Narrantes laudes Domini et uirtutes eius, et mirabilia eius que fecit. Et suscitauit testimonium in Iacob, et legem posuit in Isrel. Quanta mandauit patribus nostris, nota facere ea filiis suis, ut cognoscat generatio altera Filii qui nascentur, et exsurgent, et narrabunfiliis  suis. Ut ponant in Deo spem suam, et non obliuiscantur operum Dei, et mandata eius exquirant. Ne fiant sicut patres eorum, generatio praua et exasperans. Generatio que non direxit cor suum, et non est creditus cum Deo spiritus eius, filii Ephraim intendentes et mittentes arcum, conuersi sunt in die belli. Non custodierunt testamentum Dei, et in lege eius noluerunt ambulare. Et obliti sunt benefactorum eius, et mirabilium eius que ostendit eis. Coram patribus eorum fecit mirabilia in terra Aegypti in campo Taneos. Interrupit mare, et perduxit eos, et statuit aquas quasi in utre. Et eduxit eos in nube, diei et tota nocte in illuminatione ignis. Interrupit petram in eremo et adaquauit eos uelut in abysso multa. Et eduxit  aquam de petra, et eduxit tanquam flumina aquas. Et appossuerunt adhuc peccare ei, in iram excitauerunt excelsum in inaquoso. Et tentauerunt Deum in cordibus suis, ut peterent escas animabus suis. Et male locuti sunt de Deo: dixerunt: Nunquid poterit Deus parare mensam in deserto? Quoniam percussit petram, et fluxerunt aque, et torrentes inundauerunt. Nunquid et panem poterit dare, aut parare mensam populo suo? Ideo audiuit Dominus, et distulit: et ignis accensus est in Iacob, et ira ascendit in Isrel. Quia non crediderunt in Deo, nec sperauerunt in salutari eius. Et mandauit nubibus desuper, et ianuas celi aperuit. Et pluit illis manna ad manducandum, et panem celi dedit eis. Panem angelorum manducauit homo, cibaria misit  eis in abundantia. Transtulit Austrum de celo, et induxit in uirtute sua Africum. Et pluit super eos sicut puluerem carnes, et sicut arenam maris uolatilia pennata. Et ceciderunt in medio castrorum eorum, circa tabernacula eorum. Et manducauerunt, et saturati sunt nimis: et desiderium eorum attulit eis, non sunt fraudati a desiderio suo. Adhuc esce eorum erant in ore ipsorum. Et ira Dei ascendit super eos. Et occidit pingues eorum, et electos Isrel impediuit. In omnibus his peccauerunt adhuc, et non crediderunt in mirabilibus eius. Et defecerunt in uanitate dies eorum, et anni eorum cum festinatione. Cum occideret eos, querebant eum, et reuertebantur, et diluculo ueniebant ad eum. Et rememorati sunt quia Deus adiutor est  eorum, et Deus excelsus redemptor eorum est. Et dilexerunt eum in ore suo, et lingua sua mentiti sunt ei. Cor autem eorum non erat rectum cum eo, nec fideles habiti sunt in testamento eius. Ipse autem est misericors, et propitius fiet peccatis eorum, et non disperdet eos. Et abundauit ut auerteret iram suam, et non accendit omnem iram suam. Et recordatus est quia caro sunt, spiritus uadens et non rediens. Quoties exacerbauerunt eum in deserto, in iram concitauerunt eum in inaquoso. Et conuersi sunt et tentauerunt Deum, et sanctum Isrel exacerbauerunt. Non sunt recordati manus eius die qua redemit eos de manu tribulantis. Sicut posuit in Aegypto signa sua, et prodigia sua in  campo Taneos. Et conuertit in sanguinem flumina eorum, et imbres eorum ne biberent. Misit in eos cenomyiam, et comedit eos: et ranam, et disperdidit eos. Et dedit erugini fructus eorum, et labores eorum locuste. Et occidit in grandine uineas eorum, et moros eorum in pruina. Et tradidit grandini iumenta eorum, et possessionem eorum igni. Misit in eos iram indignationis sue, indignationem et iram et tribulationem, immissiones per angelos malos. uiam fecit semite ire sue, non pepercit a morte animarum eorum, et iumenta eorum in morte conclusit. Et percussit omne primogenitum in terra Aegypti, primitias omnis laboris eorum in tabernaculis Cham. Et abstulit sicut oues populum suum, et perduxit eos tanquam gregem in deserto. Et  deduxit eos in spe, et non timuerunt, et inimicos eorum operuit mare. Et induxit eos in montem sanctificationis sue, montem quem acquisiuit dextera eius. Et eiecit a facie eorum gentes, et sorte diuisit eis terram funiculo distributionis. Et habitare fecit in tabernaculis eorum tribus Isrel. Et tentauerunt, et exacerbauerunt Deum excelsum, et testimonia eius non custodierunt. Et auerterunt se, et non seruauerunt pactum: quemadmodum patres eorum, conuersi sunt in arcum prauum. In iram concitauerunt eum in collibus suis, et in sculptilibus suis ad emulationem eum prouocauerunt. Audiuit Deus, et spreuit et ad nichilum redegit ualde Isrel. Et repulit tabernaculum Silo, tabernaculum suum ubi habitauit in hominibus. Et tradidit in  captiuitatem uirtutem eorum, et pulchritudinem eorum in manus inimici. Et conclusit in gladio populum suum, et hereditatem suam spreuit. Iuuenes eorum comedit ignis, et uirgines eorum non sunt lamentate. Sacerdotes eorum in gladio ceciderunt, et uidue eorum non plorabantur. Et excitatus est tanquam dormiens Dominus, tanquam potens crapulatus a uino. Et percussit inimicos suos in posteriora, opprobrium sempiternum dedit illis. Et repulit tabernaculum Ioseph, et tribum Ephraim non elegit. Sed elegit tribum Iuda, montem Sion quem dilexit. Et edificauit sicut unicornis sanctificium suum in terra, quam fundauit in secula. Et elegit Dauid seruum suum, et sustulit eum de gregibus ouium, de post fetantes accepit  eum pascere Iacob seruum suum, et Isrel hereditatem suam. Et pauit eos in innocentia cordis sui, et in intellectibus manuum suarum deduxit eos.«



ENARRATIO.

In hoc psalmo continentur, que in ueteri populo facta narrantur. Recentior autem et posterior populus admonetur, ut caueat ne sit ingratus beneficiis Dei, eiusque in se prouocet iracundiam, cuius humiliter debet suscipere gratiam. Cum autem hic opera aperte uidentur dici atque narrari, primitus nos monet atque attentos facit titulus psalmi: neque enim frustra scriptum est, intellectus Asaph, nisi forsitan non quod superficies littere sonat, scilicet interius  aliquid intelligentem querunt ista lectorem. Narraturus autem ea que non uidentur indigere expositore, sed tantum auditore: Aperiam, inquit, in parabolis os meum, loquar propositiones ab initio. Quis ergo audet parabolas et propositiones quasi manifestas transitorie percurrere, que suis nominibus indicant se altius inuestigari oportere? Parabole enim rerum similitudines pre se gerunt: et notum est quod in parabolis rerum similitudines que dicuntur, rebus de quibus agitur comparantur: ut in illa parabola, Exiit qui seminat seminare semen suum . Semen uerbo Dei comparatur, quia eius similitudinem gerit in illa parabola. Propositiones autem quas Greci uocant, questiones sunt, habentes aliquid in se magnum, quod disputatione sit soluendum.  Quis ergo audeat parabolas et propositiones transitorie legere quasi manifestas, et non potius summa uigilantia intendat, ut ad earum fructus perueniat? Dicit autem sic Asaph:

Attendite, popule meus, legem meam. Asaph iste Christus intelligitur, quia ipse maxime in populo illo ad hoc laborabat, ut sibi alios aggregaret: et ad nos etiam pertinet admonitio que fit in hoc psalmo, quoniam de nobis dictum est etiam: Salua nos, Deus salutaris noster, et congrega nos de nationibus : quoniam si cauenda erant priori populo tormenta significantia, multo magis cauenda sunt nobis tormenta significata. Nos enim sumus in quos fines seculorum deuenerunt: et quecunque illis in figuram contigerunt, ad nostram correctionem facta sunt  . Et ideo si eis fuerunt uitanda mala significantia, uitanda sunt nobis magis mala figurata: quia sicuti significata bona digniora sunt in nobis quam bona significantia, ita in malis sunt grauiora mala, que significata sunt. Attendite, popule meus, legem meam. Quasi dicat: Qui attenditis legem serui, attendite legem Domini, uidelicet non secundum litteram, sed secundum spiritum: quia littera occidit, spiritus autem uiuificat . Inclinate aurem uestram in uerba oris mei, id est, humiliter attendite. Nota idem esse legem et uerba: sed repetit ad commendationem, sic: Inclinate aurem uestram in uerba oris mei. Quid est inclinare aurem, nisi humiliter audire? Humiliter autem audit, cuius aurem inclinat caritas, non cuius ceruicem erigit uetus animositas.  Aperiam in parabolis os meum, loquar propositiones ab initio. Quasi dicat: Ideo dico ut inclinetis aurem, quia ego aperiam os meum in parabolis, id est, in sermonibus rerum similitudinem pre se gerentibus. Et utinam qui hic dignatur os aperire in similitudinem rerum, dignaretur os aperire in expositionibus ipsarum rerum; quia et si aliquid dignum ad audiendum exprimimus, in sudore tamen panem nostrum comedimus. Hec uerba in Augustino reperies, in expositione istius uersus: Loquar propositiones ab initio istius congregationis factas. Initium fuit uetus Testamentum, finis est Nouum: uel initium istius congregationis fuit, quando per Moysen et Aaron congregati sunt ut educerentur de terra Aegypti. Nota  quia propositiones sunt questiones aliquid habentes in se, quod de disputatione soluendum est: et in hoc differunt propositio et parabola. Parabola similitudinem exprimit, propositiones autem sine similitudine intelligi possunt; quod dicit: Aperiam in parabolis os meum, loquar propositiones ab initio: quia quanta audiuimus in ueteri Testamento promissa, et cognouimus ea in Nouo Testamento impleta, et hoc patres nostri narrauerunt nobis. Nota quia licet Dominus in Euangelio precipiendo dicat Nolite uocare uobis patrem, super terram, unus est enim Pater uester qui in celis est : tamen non precipit auferri nomen hoc honoris ab usu loquendi, quod etate uel similitudine cure impositum est: sed ideo dicit, Nolite uocare uobis patrem super terram, ne alii attribueretur  gratia preter illum, cui specialiter attribuendum est, illi uidelicet qui omnia parat. Nota quia hic caput nostrum se in numero populi illius ponit, ut piam affectionem suam erga illos ostendat: quod dicit: Quanta audiuimus et cognouimus ea et patres nostri narrauerunt nobis: et ideo non sunt occultata a filiis hominum, filiis dico, existentibus in cognatione sequente, uidelicet per successionem prolis, ut altera fuit generatio filiorum, quia patres in littera sunt obcecati, filii per spiritum illuminati. Narrantes laudes Domini et uirtutes eius, et mirabilia eius que fecit. Quasi dicat: Patres nostri narrauerunt nobis; patres dico narrantes laudes Domini: et ideo narrantes, quia uirtutes annuntiauerunt, et non qualescunque uirtutes, sed mirabiles uirtutes quas fecit,  istas uidelicet: Et suscitauit testimonium in Iacob, id est, fidem sine lege datam suscitauit in Iacob, id est, in supplantatoribus et contra uitia luctantibus: et legem posuit, id est, firmiter stabiliuit in Isrel: non in Isrel secundum carnem, sed secundum spiritum. Unde illud: Ecce uere Isrelita, in quo dolus non est . Nota quia fides dicitur testimonium ideo, quia lege et prophetis testificata est: uel idem potest intelligi per testimonium et per legem: lex enim male utentibus, testimonium quo conuincantur puniendi legitime utentibus, est testimonium quo demonstretur ad quem confugiant liberandi. Et legem posuit in Isrel. Illos qui Isrel sunt secundum carnem, lege quasi onere graui onerauit: quia ueniente mandato, reuixit peccatum . Nec frustra positum  est, suscitauit: quia nichil suscitatur quod prius sopitur, in illis uero lex naturalis est sopita, sed per legem scriptam est resuscitata: quod dicit, et suscitauit testimonium in Iacob, in quo testimonio quanta mandauit patribus nostris, Moysi uidelicet et Aaron, uel aliis patribus carnaliter intelligentibus: mandauit, sed non intellectum dedit. Et quid mandauit? nota facere ea filiis suis: quia licet ipsi intellexissent, ab aliis tamen carnaliter intelligentibus perceperunt filii quod intelligendum erat: quia ipsi carnaliter obseruabant legem, donec filii per gratiam intellexerunt quid lex figuraret: quod dicit, Quanta mandauit patribus nostris, nota facere ea filiis suis, ut cognoscat generatio altera, subsequens uidelicet uel  alterata in spiritu. Et que est generatio? Filii qui nascentur ex ipsis patribus, et exsurgent, uel non cor suum cum patribus suis de lege carnaliter sapientes ponent, sed exsurgent animo. Cor cum Domino sursum erigant, mysterium uidelicet in lege inuestigantes et narrabunt filiis suis: istud uidelicet, ut ponant in Deo spem suam, satagentes circa mandata Domini, quia non spem suam in Deo ponunt, qui non circa eius mandata satagunt. Et non obliuiscantur operam Dei, id est, non sint ingrati beneficiis Dei, qui operatur uelle et pro bona uoluntate perficere. Et mandata eius exquirant, non tantum ut sciant, sed ut impleant et hoc ideo, ne fiant sicut patres eorum, generatio uidelicet praua, id est distorta, et exasperans, id est, Deum amarificans: generatio dico, que non  direxit cor suum. Nota: quicunque non habent cor directum, et si uideantur esse directa, non habent opera: Deus autem rectus est, et quicunque uult rectum cor habere, necesse est ut complanetur incommutabili iustitie Dei et rectitudini, cui hec generatio non fuit complanata: et hoc ideo, quia non est creditus cum Deo spiritus eius, id est, non habuit fidem que impetrat quod lex imperat. Quando enim cum operante spiritu Dei cooperatur spiritus hominis, tunc impletur quod Deus iubet. Hoc autem non potest fieri, nisi credendo in eum qui iustificat impium. Et uere dicitur istud dictum, ad expressionem gratie diuine, que non tantum operatur remissionem peccatorum, sed facit spiritum hominis operari cum spiritu Dei et ipse habet creditum spiritum cum  Deo, qui credit se non posse facere iustitiam sine Deo, et hoc est credere in Deum, quod maius est quam credere. Creditur enim homini, sed nullus credit in hominem. Credere autem in Deum est, credendo adherere in bene cooperando bona operanti Deo. Filii Ephraim intendentes et mittentes arcum, conuersi sunt in die belli. Nota aperte totum hic intelligi per filios Ephraim, uidelicet ceteros Iudeos et ab ea parte a qua potissimum melius sperandum fuerat: quoniam cum Iacob caligassent oculi, precepit Ioseph filio suo, ut adduceret filios suos Ephraim et Manassen, ut ab eo acciperent benedictionem. Ioseph adducens eos, statuit Manassen ad dexteram, quia maior erat etate, et Ephraim ad sinistram. Iacob autem prophetico  spiritu uidens quia primi erunt nouissimi, et nouissimi primi , uaricatis manibus dedit benedictionem, dexteram ponens super Ephraim . Sic Abel iunior fratri suo prelatus est, Isaac Ismeli, Iacob Esau, Dauid maioribus fratribus cunctis prelatus est ; in quibus omnibus significatur quia Iudaico populo preferendus erat Christianus. Littera sic exponitur: Filii Ephraim, illi uidelicet qui uidebantur meliores, intendentes arcum, iactantes uidelicet bona opera sua, et mittentes sagittas, id est, emittentes uerba promittentia, quia dicebant: Quecunque locutus est Dominus, audiemus et faciemus , et tamen conuersi sunt in die belli, id est, in die tentationis  defecerunt; uel ad similitudinem legamus: Filii Ephraim intendentes et mittentes arcum, conuersi sunt in die belli, id est, comparabiles facti sunt illis, qui in die pacis armis preluderent, et in die belli fugam inirent: quia ipsi in die auditionis omnia promittebant, et die actionis nichil boni faciebant; quod dicit, conuersi sunt in die belli: et ecce qualiter, quia non custodierunt testamentum Dei, id est, promissiones Domini in Nouo Testamento factas. Et in lege eius noluerunt ambulare: quia etsi exterius ostenderent secundum legem ambulare, tamen interius ei contradicebatur. Et obliti sunt benefactorum eius, et mirabilium eius qua ostendit eis: quibus admonebantur a Deo non recedere; et ecce mirabilia: Coram patribus eorum, Moyse et Aaron et aliis  senioribus Isrel, fecit mirabilia in terra Aegypti, in campo Taneos. Interrupit mare, Rubrum uidelicet, et perduxit eos, et statuit aquas, id est, statorias fecit quasi in utre, subaudis concludendas. Hec in nobis mystice aliquid designant, quia ipsa in terra Aegypti intelliguntur. Multa operatus est mirabilia in interiori, licet non in pluribus operatus sit in exteriori: et hoc in campo Taneos, id est in illis qui custodientes mandata Domini, humiliati sunt. Tanis enim interpretatur mandatum: campus uero humiles designat; quia non saluabuntur per mandatum, nisi humiles. Quod mare interruptum est, significat baptismum, in quo omnes hostes nostri submerguntur, quia peccata originalia et actualia abluuntur: sed interrumpitur postea, quia etsi omnes equaliter  recipiunt in baptismate remissionem peccatorum, non tamen omnibus est ad salutem: quia his qui post resurrectionem baptismatis a Deo apostatant, est ad perditionem: quia melius est uiam ueritatis ignorare, quam post agnitam retrorsum abire . Et statuit aquas quasi in utre, id est, fluida carnalia nostra desideria statoria fecit, quasi in utre concludenda: quia sic ea sub potestate nostra redegit, ut non amplius nos immergant, nisi eis consentire uelimus. Et deduxit eos in nube diei, et tota nocte in illuminatione ignis. Hoc illis historialiter factum est, ut securi irent: nos autem deducti sumus in nube diei, id est, sub protectione splendidissime carnis Christi, que per nubem intelligitur. Unde illud, Ascendet Deus in nubem leuem et ingredietur  Aegyptum, et confringet omnia idola eius . Et tota nocte, id est, in die tribulationis deducet nos Dominus in nube diei, et tota nocte in illuminatione ignis, id est, in donis Spiritus sancti: uel in nube precessit in die, quoniam iustis mitis apparebit quasi in nube leui. Et in nocte precessit in igne, quia terribilis apparebit iniustis: et hoc igne iusti illuminabuntur, impii autem ardebunt: interrupit petram in eremo, et adaquauit eos uelut in abysso multa. Nota quia prius ex aquis rupes fecit. hic de rupe aquas produxit. Percussit enim Moyses uirga bis silicem, et emanauerunt, inde aque largissime . Petra percussa, Christus est. Unde illud, Petra autem erat Christus . Quod bis  percussa est petra, significat quia Christus in duplici ligno crucis extensus fuit, et in illo extenso emanauerunt aque largissime: quia prophetica dicta in morte sua intelligibilia facta sunt, quia uela templi scissa sunt, omnis obscuritas prophetici sermonis destructa est: ex quibus propheticis dictis multi diuites potati sunt. Unde illud: Si quis sitit, ueniat ad me et bibat ; quod dicit: Interrupit petram in eremo, et adaquauit eos uelut in abysso multa. Et quomodo hoc? Quia eduxit aquam de petra, et deduxit tanquam flumina aquas. Et licet hec omnia his fecisset, tamen adhuc apposuerunt peccare ei, id est, contra eum; sic uidelicet: in ira concitauerunt eum in inaquoso, quia in arido loco aquam tentando petierunt, quasi impotens esset Deus aquam  in arido loco dare, qui mare diuisum fecit stare. In inaquoso prouocant Excelsum ad iram, qui in mentis ariditate de terreno commodo inuocant. Et tentauerunt Deum in cordibus suis, ut peterent escas animabus suis. Nota qualiter Deum tentabant: quia quod ore rogabant, Deum non posse facere in corde dubitabant. Sunt adhuc multi, qui animabus suis, id est, animalitati sue escam petunt, uelut illi qui Deum non propter se, sed propter terrena colunt, quasi suauius sit quod dat, quam ipse qui dat. Et male locuti sunt de Deo; dixerunt: Nunquid poterit Deus parare mensam in deserto? Hic notantur illi, qui non credentes, dixerunt: Nunquid carnem suam et sanguinem suum dabit nobis per partes ad comedendum et ad bibendum  ? quoniam iam percussit petram, et fluxerunt aque, et torrentes, id est, doctrine inundauerunt. Et quia istud fecit, Nunquid et ideo poterit dare panem aut parare mensam populo suo? Hanc murmurationem talem audiuit Dominus, et distulit eos uidelicet in terram promissionis ducere, cum per paucos dies illuc possent peruenire, nisi essent a patria differendi et in eremo conterendi: uel distulit penam, ut infidelem satiaret eorum concupiscentiam: et prius fecit quod infidelis populus eum facere non posse credebat, deinde intulit quod eum pati oportebat, quod dicit, audiuit Dominus et distulit, et ignis accensus est in Iacob: in moribus uidelicet; et ira ascendit, id est augmentata est, in Isrel. Ignis iste incentiua uitiorum  notat, que interius hominem deuastant: quod dicit, Et ignis accensus est in Iacob et ira Dei ascendit in Isrel: et hoc ideo, quia non crediderunt in Deo, nec sperauerunt in salutari eius, id est, saluari per Deum. Et Dominus audiuit, quid? Mandauit nubibus desuper et ianuas celi aperuit, ut abundanter mitteret eis quod missurus erat. Ecce notat quare distulit penam, ut per hoc uidelicet que sequuntur, eorum satiaret cupiditatem. Et pluit illis manna ad manducandum, et panem celi, non in terra eleboratum, dedit illis; et quis sit subiungit: Panem angelorum manducauit homo. Panem angelorum ideo dicit, quoniam panis ille quem comedebant, significabat panem illum, uerbum uidelicet Patris,  unde reficiuntur. Unde illud: Omnes eamdem escam spiritualem manducauerunt, et eumdem potum spiritalem biberunt . Cibaria misit eis in abundantia. Et quomodo hoc? Transtulit Austrum de celo, in terram subaudis, quia malam intemperiem eris destruxit, et temperiem bonam eis dedit. Et induxit in uirtute sua Africum, et pluit super eos sicut puluerem carnes: et non qualescunque carnes, sed sicut arenam maris uolatilia pennata. Non frustra dicit pennata, cum omnia uolatilia sunt pennata: sed quia dicturus erat, ceciderunt in medio castrorum eorum, premisit uolatilia pennata, ut admirationi habeas uolatilia cecidisse. Et manducauerunt et saturati sunt nimis, et desiderium eorum attulit eis: quia non sunt fraudati a desiderio suo: quia  refectionem quam petebant, abundanter tribuit eis Dominus. Et adhuc esce eorum, uidelicet carnes, erant in ore ipsorum: et tamen ingrati beneficiis omnibus promeruerunt hoc quod ira Dei ascendit super eos, qui spem suam in Deo posuissent, ut non tantum ministrasset eis carnalia, sed spiritualia. Nam qui mandauit nubibus desuper, et ianuas celi aperuit, et pluit illis manna ad manducandum, et panem celi dedit, et cibaria misit eis in abundantia, ut pasceret incredulos, non inefficax est nec impotens, credentibus uerum panem de celo dare, quem significauit manna, qui uerus cibus est angelorum: hoc est, uerbum Patris, quod incorruptibiliter pascit, Et panem angelorum manducauit homo. uerbum caro factum est, et habitauit in nobis :  quod uerbum per angelicas nubes uniuerso orbi pluitur, et apertis predicatorum cordibus, tanquam in uasis celestibus, non murmuranti nec tentanti synagoge, sed Ecclesie credenti, et in Deo spem suam ponenti predicatur. Et qui transtulit Austrum de celo, et induxit in uirtute sua Africum, et pluit super eos sicut puluerem carnes, et sicut arena maris uolatilia pennata, potens est et non tunc tantum, sed credentium paruam fidem carne editis uocum signis et per erem transcurrentibus, tanquam uolatilibus pascere, non tamen ab aquilone uenientibus: et ibi frigus et caligo preualent, id est, eloquentia que huic mundo fauet, sed transferendo Austrum de celo ad terram, ut qui paruuli sunt in fide, audiendo terrestria, nutriantur ad capienda  celestia. Unde Dominus in Euangelio: Si terrena dixi uobis, et non creditis, quomodo si dixero uobis celestia, credetis ? Translatus fuit Paulus de celo, ubi mente Deo excessit, ut eis contemperans esset quibus dicebat: Non potui uobis loqui quasi spiritualibus, sed quasi carnalibus. Lac uobis potum dedi, et non escam . Ipse enim Paulus audierat in celo arcana, que non licet loqui in terra, personantia quasi per uolatilia: et qui transtulit Austrum, induxit Africum, id est, per meridianos uentos lucescentes et predicatorum feruentes spiritus, nobis ut eis conformaremur, insinuauit. Et ceciderunt in medio castrorum eorum, quia ipsi de celo translati, ultro uenientes ad homines, afferebant  eis uerba diuinitus missa, ut unusquisque in suis fidelibus et circa sua tabernacula congregarent huiusmodi uolatilia, ut sic omnes nationes gentium Deum adorarent. Non tantum missi sunt extranei predicatores; sed etiam multi suos ciues habebunt predicatores; sed etiam syluestrem et ceteros suos ciues. Repetamus litteram: quod sparsim diximus, in orationibus littere conuenire faciamus. Et mandauit nubibus desuper: uenientes, quia a Deo non recedunt ut desuper sunt, quia aliis sunt superiores et digniores. Unde illud, Narrate in turribus eius . Et ianuas celi, id est, corda predicantium aperuit. Et merito apostoli ianua celi dicuntur, quoniam per eos celos intrarunt: et eorum lingue claues celi facte sunt, et per illos apostolos  pluit manna ad manducandum. Manna istud non manditur dentibus, sed auiditate anime sumitur. Nec frustra posuit ad manducandum, quia multis predicatur uerbum, qui ex eo non reficiuntur. Unde illud: Et uolucres celi comederunt illud . Et: Panem celi dedit eis . De hoc pane dictum est: Panem nostrum quotidianum da nobis hodie ; et ipse Dominus: Ego sum panis uiuus qui de celo descendi . Panem angelorum manducauit homo. Hunc panem ut comederet homo, rex angelorum factus est homo, quando quisque incarnatione Domini et morte reficitur. Cibaria misit eis in abundantia. Que sunt: in mysterio crucis resurrectionem habere. Neque enim frustra uoluit sic extendi, nisi ut nos moneret  extensam habere caritatem et immobiles esse ad cupiditatem. Et quomodo hec omnia sint, subiungitur: quia transtulit Austrum de celo, id est calidum uentum, apostolos uidelicet calore fidei feruentes, et alios ad fidem impellentes, transtulit de celo, id est, de alta contuitione celestium, ut in terras flarent, humane capacitati condescenderent. Et induxit in uirtute sua Africum, id est, spiritus predicantium nobis uitam dando insinuauit, et in uirtute sua, et non ex merito predicantium hoc factum est: iuxta illud, ut sublimitas sit uirtutis Dei, et non ex nobis . Et pluit super eos sicut puluerem carnes. Carnes sunt cibi delectabiles, quibus uescuntur adulti: ubi intelligimus predicationem subtilem  et solidam, qua reficiendi sunt perfecti; ut: In principio erat uerbum, et uerbum erat apud Deum . De hac tali predicatione dixit Paulus: Sapientiam loquimur inter perfectos , quod dicit, et pluit super eos sicut puluerem carnes. Et quomodo hoc hic notat per uolatilia pennata. signa uidelicet uocum per era uoltilia pennata, Per arenam maris, notatur abundantia diuini sermonis, quod prius notabatur per puluerem: uel sic, et pluit super eos carnes sicut puluerem: quia sicut puluis uento rapitur et in erem deducitur, ita a quibusdam uento elationis sermo diuinus auferebatur. Unde illud: Et exorte spine suffocauerunt illud . Et sic arenam maris uolatilia pennata. Sicut in arena maris nullus exoritur fructus, ita in  cordibus infidelium nullum habet diuinus sermo prouectum. Et ceciderunt in medio castrorum eorum, quia unusquisque in suo loco audiuit fidei predicatores. Et manducauerunt, id est, reficiebantur; et quidam eorum saturati sunt nimis, heretici uidelicet, sinistra interpretatione interpretando Scripturas, et desiderium eorum attulit eis, quia permisit eos in peruerso intellectu obcecari: et sic non sunt fraudati a desiderio suo, quia intenderunt arcum suum, ut sagittent in occultis immaculatum. Et adhuc esce eorum erant in ore ipsorum, id est, carnalis intellectus erat eis semper in ore: quia, etsi bene intelligebant, tamen non ore hoc ostendebant. Et ira Dei ascendit super eos. Ostendit superius quare distulit, uidelicet que ascendit super eos. Et occidit  pingues eorum, id est, superbos et alta sapientes, et electos Isrel impediuit, ne prodessent quibus paterno affectu cupiebant prodesse: quoniam non defuerunt in populo illo qui corrigerent alios; sed impediti sunt, quoniam non erat ibi aliquis qui corrigi uellet. Unde propheta: Linguam tuam faciam adherere palato tuo, quoniam domus exasperans est . uel electos Isrel impediuit, quia condoluerunt pereuntibus: unde, confusio faciei mee cooperuit me : uel electi Isrel sunt sacerdotes, qui impediuntur aliquando a Domino pro peccatis subditorum, que iuste corrigenda essent: sed ex nimia compassione nature humane, nimium parcent peccantibus, non attendentes quia compassio debetur nature, et rectitudo culpe. Debet enim iudicium  fieri de unoquoque peccante; sed si postea uiderit prelatus qui humiliter agit penitentiam, suo arbitrio relinquitur, ut sui misereatur: in omnibus his, subaudis correcti premonitione, ut amplius peccarent, peccauerunt adhuc, et hoc ideo quia non crediderunt in mirabilibus eius; et defecerunt dies eorum in uanitate, cum possent proficere in ueritate: et anni eorum cum festinatione: quia semper ad mortem tendebant, de uitio ad uitium, cadentes desperando in peccatis: hoc ostendebat quod mortem interiorem optabant. Cum occideret, querebant eum, et reuertebantur, et diluculo, id est, uigilanter et studiose, ueniebant ad eum, et tunc tandem rememorati sunt quia Deus adiutor est eorum in bonis, et Deus excelsus redemptor eorum est in malis. Et dilexerunt  eum in ore suo, id est, ore ostendebant se Dominum diligere: et lingua sua mentiti sunt ei. Cor autem ipsorum non erat rectum cum eo, nec fideles habiti sunt in testamento eius: quoniam testamentum suum adhortatur, ut eum diligamus non pro terrenis, sed pro se tantum: huic autem testamento non erant fideles, quia non faciendo que docuit, fidem ei non habuerunt: et ideo cor ipsorum non erat rectum cum eo, quia rectum cor habere cum Domino, est querere Deum propter Deum. Hec historialiter apud illos facta sunt, fiunt etiam apud nos mystice; quia cum occidit, id est, iusto iudicio aliquem punit, uel nos ipsos flagellat, querimus eum inuocando eius misericordiam ut parcat: et  reuertimur ad eum sub specie humilitatis, quia ab eo discessimus per peccatum elationis: et non qualicunque ad eum reuersione reuertuntur, sed diluculo, id est, multum studiose ad eum uenimus, et ad memoriam reducimus, quoniam ipse tantum est adiutor in bonis, et redemptor in malis: et sic ostendimus ore quod eum diligamus: et tamen mentimur, quia cor nostrum non est rectum cum eo, nec fideles sumus in eius testamento: quoniam eum diligimus tantum pro deuitandis malis temporalibus, uel pro acquirendis bonis, cum tantum diligendus sit propter seipsum: ipse autem est misericors et propitius fiet peccatis eorum in posteris, etsi non in patribus. Et non disperdet eos, quia reliquie Isrel salue fient . Solent hunc locum multa notare  ad impunitatem peccati, et si tales perseuerauerint usque in finem, quales ipsi fuerunt: quod frustra tamen credunt quia quod dicit, propitius fiet peccatis eorum, ad posteros referendum est, qui in nouissimis temporibus conuertendi sunt: quod dicit, propitius fiet peccatis eorum, et non disperdet eos: et abundauit misericordia sua ut auerteret iram suam. Necesse enim fuit ut subueniret abundans misericordia in posteris, quia prius multiplex precessit ira in patribus, et non accendet in posteris omnem iram suam quam promeruerunt, quia non repulit plebem suam quam presciuit . Et recordatus est quia caro sunt, id est, attendit eos mole carnis esse aggrauatos, et reparatione mediatoris habere opus. Quia sunt spiritus uadens et non rediens, quia quisque ex  se habet ut a Deo recedat, redire autem non habet nisi gratia Dei eum reuocet. Unde in libro Sapientie: Omnis qui ambulauerit per uiam iniquitatis, non reuertetur: per se intelligendum est. Quoties exacerbauerunt eum in deserto. Repetit quod seperius dixerat, ut ostendat eos merito in se prouocasse iram Dei, cum sint ingrati tam beneficiis sibi a Deo illatis, quam plagis causa eorum Aegyptiacis illatis: et sic dicit, Quoties exacerbauerunt eum, id est, quam infinito numero eum sibi acerbum fecerunt in deserto, concitando eum in iram in inaquoso, subaudis loco, ubi aquam petierunt. In inaquoso Dominum in iram prouocant, qui in mentis ariditate permanent. Et conuersi sunt ad Deum placandum, et iterum tentauerunt eum, et sanctum Isrel exacerbauerunt: quia  non sunt recordati manus, id est, potentie eius ostense, illa subaudis die qua redemit eos de manu tribulantis, id est, de potestate Pharaonis et principum Aegyptiorum: non sunt etiam recordati sicut, id est qualiter, posuit in Aegypto signa sua et prodigia sua in campo Taneos. Est in hoc mysterium tale. Sunt enim multi qui in mentis ariditate Deum naturaliter dulcem, sibi acerbum reddunt, non recordantes potentie Domini, et diei qua mirabiliter sanguine suo eos redemit de manu tribulantis, id est, de potestate principis tenebrarum, cuius iugo tenebantur: nec etiam recordantur quanta signa et prodigia, minora uidelicet et maiora miracula, in Egypto, id est, in hoc mundo, ubi non sunt nisi  tenebre et afflictio: et hoc in campo Taneos, id est, in illis qui humiliati sunt per mandatum eius. Et conuertit in sanguinem flumina eorum et imbres eorum, ne biberent. Imbres sunt aque in cisternis collecte, quibus admistus est sanguis, ut essent impotabiles Aegyptiis. In mysterio flumina conuertuntur in sanguinem in his qui de causis rerum carnaliter sentiunt; uel, flumina sunt doctrine que in sanguinem conuertuntur, quando prauo intellectu impotabiles redduntur: imbres sunt predicatores proprii, quos conuertit Dominus in sanguinem, quando quisque excecatus eos abhorret audire quasi sanguinem bibere. Quod per imbres qui hic in cisternis ponuntur, notantur predicatores, ostendit auctoritas sic: Bibe aquam de cisternis tuis . Misit in eos cynomyiam, et comedit eos: et ranam, et disperdidit eos. Cynomyie sunt musce canine, quibus plagabantur Aegyptii: et que significant homines canonis mores habentes nullam reuerentiam patribus suis impendentes, cum tamen dictum sit: Obedite patribus uestris tantum in Domino : uel per caninas muscas carnalia desideria notari possunt, eo quod infestant hominem; quia lex corporis semper repugnat legi mentis . Per ranas notatur loquacitas uana, qua disperduntur qui in ea delectantur. Et dedit erugini fructus eorum, et labores eorum locuste. Aerugo est occulta aura siue uermiculus nocens in fructibus, que designat occultam superbiam, multum fructibus et bonis operibus contrariam: locusta, quia ledit  ore, testimonium notat infidele, quo qui nituntur, omnem laborem boni operis perdunt: uel per locustam notantur instabiles in fide, quia et locusta instabile est animal. Et occidit in grandine uineas eorum, et mores eorum in pruina. uineam populum significare notum est; ut illud: uinea enim Domini Sabaoth domus Isrel est . Populus autem tunc grandinatur, quando ex iniquitate auferendi aliena contendit. Moti sunt arbores, uberrime fructum reddentes, insimul habentes maturos fructus, et seminaturos, et incipientes maturescere: ubi notatur caritas, in qua omnia bona opera habent radices: et sic per pruinam destruentem moros frigus designatur caritatis: quia ubi abundabat iniquitas, refrigescet caritas . Et tradidit  grandini iumenta eorum et possessionem eorum igni. Iumenta grandinata, damnum notant pudicitie: quia concupiscentia ex quo oritur, fructus est nobis communis cum pecoribus. Si autem refrenatur concupiscentia ut regaliter fiat, est uirtus pudicitie. Et nota quia hic per iumenta possunt accipi uxores, quia ipse sunt iumenta, id est, quasi adiuuamenta ad seruandam pudicitiam: que scilicet occiduntur in grandine, quando quisque traditus in reprobum sensum, turpitudinem in masculos operatur. Unde Paulus: Huiusmodi tradidit Deus in reprobum sensum, ut facerent que non decerent, in se et in alios turpitudinem operantes . Et possessionem eorum igni. Non habetur in Exodo, quod aliqua possessio  eorum sit igni tradita: sed interposuit hic Propheta, ut sic admoneret lectorem querere mysterium, et non tantum in superficie littere remaneret. Per possessionem hic notatur patientia; quia de ea dictum est: In patientia uestra possidebitis animas uestras : quia ipsa patientia facit possessores. Unde illud: Patientia est nobis necessaria, ut reportemus promissiones . Hec patientia igni comburitur, quando unanimitate ira expellitur. Et misit in eos iram indignationis sue, id est, sue indignationi competentem: et ideo indignationem et iram: que ira fuit tribulatio immissa per angelos malos, non quia non inferat Deus etiam per bonos qualia uult, sed utitur malis sicut bonis ad reproborum ultionem. Bonis usus est in uindictam Sodomorum,  quia legitur Abraham eos recepisse in hospitio, per quos Dominus annuntiauit suam uindictam . Quod bonis autem inferat temporalem correctionem per bonos angelos, hoc non inuenitur; sed utitur tantum malis in correctione bonorum, uelut de Iob legitur . Immissio ista facta per angelos malos est obduratio cordis, que fit per angelos malos tantum, ut persistentes in peccato grauiores penas merantur, quanto grauiora uel ulteriora committerent. uiam fecit semite ire sue. Semita ire Dei est, quando permittit aliquem trahi funiculis peccatorum, ut committat criminalia pro quibus interius excecatur, ut quandoque exterius puniatur. Et non pepercit a morte animabus eorum, et iumenta eorum in morte conclusit. Iumenta in  morte conclusa, notant illos qui per concupiscentiam carnis que hominibus cum pecoribus est communis, relicta pudicitia, usque ad mortem ruunt. Et percussit omne primogenitum in terra Aegypti: primitias laborum eorum in tabernaculis Cham. Per primogenita occisa notatur iustitia, in qua humanum genus est associabile, quia nullus est qui non habeat aliquantulam iustitiam; sed perit iustitia, quando quisque iuste uiuere desinit; uel, potest notari per primogenita percussa, amissio fidei, que prima est in fidelibus: quia locus ueri sacrificii extra catholicam Ecclesiam non est. Per primitias omnis laboris notantur bona opera, que in tabernaculis pereunt, id est, in illis qui quadam calliditate quasi sub specie religionis bene operantur. Cham enim interpretatur  callidus. Et abstulit sicut oues populum suum, et perduxit eos tanquam gregem in deserto. Ostensis plagis quas intulit Dominus Aegyptiis nolentibus dimittere populum, ostendit qualiter Dominus liberauit populum suum de potestate eorum, sic: Et abstulit sicut oues populum suum; quod nunc etiam interius nobiscum agitur, quando efficimur secundum spiritualia pascua oues Dei, ambulantes in hoc seculo tanquam in deserto. Et eduxit eos in spe terre, uidelicet promisse, et non timuerunt deduci, quia inimicos eorum cooperuit mare. Nos etiam deducimur, in spe salui sumus: et inimicos nostros, id est, uitia nostra operuit mare, unda uidelicet baptismatis: et induxit eos in posteris suis, in montem  sanctificationis sue, montem quem acquisiuit dextra eius. Mons sanctificationis est Ecclesia, quam acquisiuit Christus Dei dextra. Et eiecit a facie eorum gentes, et sorte diuisit eis terram in funiculo distributionis; in hoc notans quia eiiciendi sunt a facie fidelium suorum maligni spiritus gentilium errorum, ut inhabitet in eis unus atque idem Spiritus diuidens singulis prout uult, quasi funiculo res ageretur. Sorte diuiditur terra electis: quia quod eliguntur, non est ex meritis, sed ex gratia, que eis quasi per sortem euenit. Et habitare fecit in tabernaculis eorum tribus Isrel. Tabernacula ista significant celestem Ierusalem, ubi angeli apostate quasi in tabernaculis ad horam fuerunt, unde expulsi sunt, ut, quandoque tribus Isrel, id est, collectio Deum  uidentium, in eorum loco assumatur. Et tentauerunt et exacerbarunt Deum excelsum, et testimonia eius non custodierunt. Quasi dicat: Licet hec omnia fecisset Dominus causa populi illius, ipsi tamen his omnibus ingrati fuerunt, quia tentando eum acerbum fecerunt, non custodientes eius testimonia, id est, eius promissa, quoniam eius promissa fuerunt celestia, que significabantur in terrenis; que celestia non quesierunt, sed tantum terrenis adheserunt, sicut et nos eum tentando exacerbamus, quando id ab eo petimus quod petendum non est. Sunt enim eius promissa: Petite et accipietis : que nos non seruamus, quia in eius nomine nichil petimus. Et auerterunt se et non seruauerunt pactum, quemadmodum patres eorum conuersi sunt in arcum  prauum. Ecce ostendit qualiter testimonia eius non custodierunt, quia auertendo se a Deo, pactum illud quod cum Domino pepigerunt, istud uidelicet: Omnia que locutus est Dominus, faciemus , terrenis adherendo, non seruauerunt. Nos etiam quodam pacto cum Deo conuenimus, quia in baptismate mundo et omnibus pompis eius abrenuntiamus, quod quia non custodimus, pactum infringimus. Quemadmodum patres eorum conuersi sunt in arcum prauum, id est, comparabiles facti prauo arcui: quia sicut arcus paruus cito remittitur, ita ipsi in prauam intentionem conuersi, remissi facti sunt circa mandata Dei; uel, prauus arcus est, qui cum tenditur in anteriora, retro percutit: ita mali cum intendunt aliis nocere, et quasi sagitte iniquitatis percutere,  reuertitur ad eos sagitta: quia nemo non prius in se quam in alterum peccat; uel arcus prauus est, quia ad iactatum unum deficit: Hi sunt qui ad tempus credunt, et in tempore tentationis recedunt : in iram concitauerunt eum in collibus suis, quia unusquisque excelsum locum sibi elegit ubi Deum offenderet, et hoc ostendit: quia in sculptilibus suis ad emulationem eum prouocauerunt, id est, idolis uanis sacrificantes, Deum ad indignationem et inuidentiam prouocabant. Nos etiam in collibus eum in iram concitamus, quomodo in elatione mentis eum offendimus: et sculptilibus ad emulationem prouocamus, quando idolis mentis satisfaciemus. Sunt enim plures qui colunt idolum auaritie et idolum luxurie: quasi  ceruicosi tauri ruentes in uenerem. Audiuit Deus et spreuit, id est, hec omnia considerauit: et ideo spreuit eos, quia ad nichilum redegit ualde Isrel, quando ab Allophylis et a ceteris uicti sunt: nunc etiam spernit, quando quemque promerentibus peccatis suis hoc, ab interiori inimico uinci permittit. Et repulit tabernaculum Silo, tabernaculum suum ubi habitauit in hominibus: id est, inter homines, non quod in manufactis habitat Deus, secundum illud: Nolite confidere in uerbis mendacii, dicentes: Templum Domini, templum Domini, templum Domini est; Non enim templum in eo, nisi quantum ad uos, cum quibus et in quibus habitabo in loco isto, si benedixeritis uias uestras : sed habitare in omnibus illis dicebatur, propter manifesta signa que per eos  operatus est. Silo interpretatur auulsus uel abruptus: ubi notantur illi, qui a mandatis Domini sunt abrupti, et, auulsi, quorum tabernaculum ad inhabitandum non elegit. Et tradidit in captiuitatem uirtutem eorum et pulchritudinem eorum in manus inimici. uirtus et pulchritudo eorum fuit arca Domini, quam ceperunt Allophyli, et cum idolis suis in templo posuerunt: sed cum insequenti die deus eorum in medio templi truncatis manibus iacens inueniretur, populusque magna plaga afficeretur, remiserunt eam tandem non sine muneribus in Isrel . Nota mysterium in istis: Arca Dei, ecclesiastica significat instituta, que quisque ponit cum idolis, qui eis receptis adhuc terrenis adheret nimium. Sed quia dictum est, Omnia transibunt, uerbum autem  Domini manet in eternum , merito idolum inuentum est truncatis manibus: quia et si aliquantulum floris uideantur habere terreni, tamen ad ultimum uidebuntur nichil esse: quia omnis caro fenum, et omnis gloria sicut flos agri . uirtus nostra et pulchritudo sunt baptismus et cetera, que in manus inimici traduntur quando quisque se saluari putat per fidem tantum, uelut multi qui negligendo bene operari dicunt: Qui crediderit et baptizatus fuerit, saluus erit : non attendentes, quia fides sine operibus mortua est . Et conclusit in gladio populum suum, et hereditatem suam spreuit. Hoc fit et in Ecclesia, quia multi in gladio cadunt, quando aperte impugnantur ab hostibus et uincuntur: iuuenes illorum,  id est, illos qui deberent esse strenui ut resisterent inimicis, armati fide, spe, caritate, ut possint resistere aduersus insidias diaboli, comedit, id est, consumpsit ignis tribulationis, uel ignis incentiuorum. uel aliter: Iuuenes eorum comedit ignis, ut per iuuenes accipiamus temerarios, et ad quodque malum paratos, quos tales tandem consumet ignis peccatorum. Hic iterum admonemur insistere allegorico sensui, quia ignis aliquos iuuenes ibi consumpsisse non habetur in historia. Et uirgines eorum non sunt lamentate, id est, nullus fuit qui lamentaretur uirgines desolatas et corruptas. Nota per uirgines, Ecclesie sterilitatem in bono opere, quamuis aliquis lamentatur; uel, nota per uirgines illos qui in castitate  boni operis deberent permanere; ut tandem secundo coniugio castissimi sponsi copula copularentur: sed non caste uiuendo, ab eo fornicati sunt discedentes: quod uix aliquis deplorat. Sacerdotes eorum in gladio ceciderunt et uidue eorum non plorabantur. Sacerdotes isti fuerunt Ophni et Phinees filii Heli, qui mortui sunt in bello, ubi capta est arca Domini; quod uxor alterius audiens, que iam erat in partu, pre tristitia abortiendo cecidit mortua . Sacerdotes sunt episcopi et ceteri prelati in Ecclesia, qui cadunt in gladio, quando per timorem cessant a sermone diuino. uidue eorum sunt Ecclesie desolate, et a pastoribus uiduate, de quorum consolatione pauci dolent. Et excitatus est tanquam dormiens Dominus. Ostensis  malis quibus afflictus populus Domini, sequitur uindicta inimicorum; quod dicit, excitatus est tanquam dormiens Dominus, uidetur Dominus dormire, quando differt subuenire, sed excitatus est tanquam potens crapulatus a uino, subaudis excutitur, quia tales firmiter dormiunt et uix excitantur: ubi notatur, quia Dominus diu distulit subuenire suis. Sed tandem excitatus est, et percussit inimicos suos in posteriora, opprobrium sempiternum dedit illis: uel aliter, Excitatus est tanquam dormiens, tanquam potens crapulatus a uino, quia licet firmiter et diu obdormiuisset, tamen excitatus potens fuit inferre uindictam inimicis suis; quod sequitur, Et percussit inimicos eorum in posteriora, legitur in historia, quod Allophyli, dum haberent arcam in captiuitate  in sedibus suis, magnas passi sunt plagas, qua de plaga ut liberarentur, fecerunt anos aureos, et in arca posuerunt, ut sic remitterent illam filiis Isrel . Hoc etiam nunc agitur in Ecclesia in illis, qui in posteriora se extendunt, et que anteriora sunt dimittunt: quia malorum posteriora, in plagis et in miseriis tantum erunt. Et opprobrium sempiternum erit eis, quoniam eternali pena torquebuntur, qui hic temporalibus prosperantur. Et tabernaculum Ioseph repulit, et tribum Ephraim non elegit. Per Ioseph et Ephraim  notantur illi qui pro magno a Domino terrena petunt, et sic a Domino reprobantur.  Sed elegit tribum Iuda, montem Sion quem dilexit, id est, humiliter confitentes. Tribus Iuda electa est propter Dauid, id est, propter Christum, quia ex eius progenie Christus secundum carnem natus est; quod dicit, sed elegit tribum Iuda, humiliter uidelicet confitentium, montem Sion quem dilexit, id est, eminentes in contemplatione futurorum: et sic edificauit in terra, id est, in Ecclesia sanctificium suum, id est, sanctificationem suam: sanctificium dico, existens sicut unicornium, illorum uidelicet qui in uno cornu; id est, singulari spe ad superna se erigunt. Unde illud: Unam petii a Domino, hanc requiram . Terram istam fundauit in secula: semper est mansura, licet alii discedant, et alii succedant;  uel sic: Aedificauit sanctificium suum, id est, populum suum in terram, quam fundauit in secula, id est, mittendo illum in similitudinem terre, quantum ad id quod terra non mouetur. Et elegit Dauid seruum suum, et sustulit eum de gregibus ouium, quia de pastorali officio pecorum assumptus est in regnum: de post fetantes accepit eum, id est, de illo qui erat post fetantes, id est, fetas oues, assumptus est, et in priori loco hominum positus est. Dauid iste Christum significat, qui ablatus fuit de regno Iudeorum, et ad regnum gentium translatus: sed tamen non sic est ablatus Iudeis, ut nullos ibi haberet fructus, sed ablatus de illis, postquam quidam eorum fetantes inuenti sunt in fide et in bona operatione: quia ex illo populo  erant apostoli, ceterique fideles fide pleni, et infidelitate uacui. Pascere Iacob seruum suum, et Isrel hereditatem suam. Ecce quare elegit Dauid, ut pasceret Iacob uidelicet seruum suum, id est, attendentes futura, et postponentes presentia: et Isrel hereditatem suam, id est, illos qui contemplantur non ea que uidentur, sed que non uidentur, uel, per Iacob, notantur populi gentium, et per Isrel populus Iudeorum : et pauit eos in innocentia cordis sui. Quasi dicat: Elegit Dauid pascere, id est, ad hoc ut pasceret Iacob et Isrel Dauid, et factum est quia pauit, id est refecit, eos in innocentia cordis sui, Dauid uidelicet, ut eius cordis innocentiam imitando, reficerentur: et in intellectibus manuum suarum deduxit eos, id est, non tantum in  innocentia cordis superauit eos, sed etiam deduxit eos in intellectibus manuum operum suorum: ut sicut ipse uidelicet prius fecit et docuit, ita et ipsi postea facerent: uel in intellectibus manuum suarum deduxit eos, in tali uidelicet intellectu, quem sue manus operate sunt in eis, quia eos fecit in imaginem et similitudinem suam: quia sic est, Deus, ut homo sit. Nota: uideretur conuenientius si sic dixisset, et pauit eos in innocentia manuum, et in intellectu cordis deduxit eos: sed quia multi sunt qui habent manus innocentes, et non habent cor innocens, ideo sic dicere noluit, ut innocentiam cordis commendaret.



PSALMUS LXXuIII. PSALMUS ASAPH.

 »Deus, uenerunt gentes in hereditatem tuam, polluerunt templum sanctum tuum, posuerunt Ierusalem in pomorum custodiam. Posuerunt morticina seruorum tuorum escas uolatilibus celi, carnes sanctorum tuorum bestiis terre. Effuderunt sanguinem eorum tanquam aquam in circuitu Ierusalem, et non erat qui sepeliret. Facti sumus opprobrium uicinis nostris, subsannatio et illusio his qui in circuitu nostro sunt. Usquequo, Domine, irasceris in finem, accendetur uelut ignis zelus tuus? Effunde iram tuam in gentes que te non nouerunt, et in regna que nomen tuum non inuocauerunt. Quia comederunt Iacob, et locum eius desolauerunt. Ne memineris iniquitatum nostrarum antiquarum, cito anticipent nos misericordie tue, quia pauperes  facti sumus nimis. Adiuua nos, Deus salutaris noster, et propter gloriam nominis tui, Domine, libera nos, et propitius esto peccatis nostris propter nomen tuum. Ne forte dicant in gentibus: Ubi est Deus eorum? et innotescat in nationibus coram oculis nostris. Ultio sanguinis seruorum tuorum qui effusus est, intreat in conspectu tuo, gemitus compeditorum. Secundum magnitudinem brachii tui, posside filios mortificatorum. Et redde uicinis nostris septuplum in sinu eorum, improperium ipsorum quod exprobrauerunt tibi, Domine. Nos autem populus tuus et oues pascue tue, confitebimur tibi in seculum. In generatione et generationem annuntiabimus laudem tuam.«



ENARRATIO.


Prophetiam istam quam hic uidemus promissam manifeste nouimus impletam; non tamen, cum hoc a Dauid diceretur, legimus aliquid tale ex aduersitate gentium contigisse ciuitati illi Ierusalem, quale hic dicitur, et templo Domini, quod iam tum adhuc non fuit edificatum. Mortuo namque Dauid, Salomon filius eius templum edificauit: dicit ergo Dauid quasi preteritum, quod in spiritu uidit. uidit futurum, nec est mirandum quod hoc ideo dicitur, quia non ignoranti dicitur, quo reuelante patiuntur; sed amat fidelis anima ex affectu cordis cum Deo loqui que a Deo didicit: et ei dicere que nouit, tanquam discipulus magistro non ignoranti, sed indicanti, ac per hoc uidelicet probanti quod docuit, uel reprehendenti  quod non docuit. Solent enim in orationibus Deo dici que uindicans fecit, et adiungit pia petitio, ut misereatur et parcat. Hoc enim modo ista Deo dicuntur, a quo dicuntur, tanquam ipsi quibus acciderunt talia loquerentur, et est hec deploratio et deprecatio, prophetatio, quia Propheta preuidit in spiritu persecutionem illam quam passi sunt Iudei a Tito et uespasiano post resurrectionem Domini Iesu Christi, et ideo deplorat eam in hoc psalmo. Sed potest alicui in mente occurrere, quod populus ille non esset hereditas Christi eo tempore quo hec facta sunt, quia eum morti tradidit et resurgenti non credidit, alios sanctos martyres suos interfecit. Sed quoniam non defuerunt in populo illo qui reputandi essent in semine,  potest secundum illos populus hereditas Domini dici. Hinc enim fuit Ioseph nutritius Domini, hinc ipsa beatissima uirgo Maria, hinc ipse Dominus, hinc Simeon iustus, et Anna uidua, hinc et alius Ioseph, quia et ipse exspectauit redemptionem Isrel: hinc beatus Ioannes et parentes eius, hinc turba precedentium et subsequentium Dominum, hinc pueri illi qui in laudem Domini clamabant: Hosanna, benedictus qui uenit in nomine Domini , hinc tria millia hominum qui una die crediderunt , hinc quinque millia qui alia die crediderunt , hinc multi ceteri fideles, secundum quos populus ille hereditas Dei dicitur incongrue.

Potest etiam hec prophetatio esse de persecutione  illa quam passus est Isreliticus populus sub Antiocho rege, ubi septem Machabei crudelissime sunt passi, sed gloriosissime sunt coronati ; uel potest esse prophetatio ista de persecutione quam post resurrectionem Domini nostri Iesu Christi passa est sancta Ecclesia, ex preputio et circumcisione collecta, et in angulari lapide in saluatore nostro Iesu Christo coniuncta, qui duos populos quasi duos parietes ex diuerso uenientes in se nouum hominem uniuit, in cuius corpore clamamus: Abba, Pater : Abba, quantum ad ipsos, Pater quantum ad nos. Hec hereditas non tantum est Patris, sed etiam Filii, non quod Pater moriens sibi eam reliquit, sed quod eam moriendo redemit, et resurgendo eam maiestatiue possedit, quam ex  utroque populo collegit, quia, licet dixisset: Non sum missus nisi ad oues que perierunt domus Isrel , ipse tamen alibi dixit: Alias oues habeo que non sunt ex hoc ouili , ubi gentes designauit. Paulus etiam hoc idem confirmat: Dico autem Christum ministrum fuisse circumcisionis, gentes autem super misericordia honorare Deum , et utrosque coniungens, dixit: Letamini, gentes, cum plebe eius. Dicit autem sic Asaph:

Deus, uenerunt gentes in hereditatem tuam, id est, contra Iudaicum populum, quia tua hereditas dicitur. Polluerunt templum sanctum tuum, quia ubi deberet coli nomen tuum, ibi idola sua posuerunt. Posuerunt Ierusalem in pomorum custodiam, id est, comparabilem fecerunt Ierusalem custodie pomorum,  quia sicut tugurium factum ad custodiam pomorum, collectis pomis, deseritur, ita et Ierusalem, quibusdam suis interfectis, facta est desolata et deserta. Posuerunt morticina seruorum tuorum, escas uolatilibus celi. Ecce magnam notat occisionem, quia tanta erat quod uolatilia, que per era uolabant, fetore corrumpebant, et attrahebant, ut ipsis corporibus pascerentur: carnes sanctorum tuorum bestiis terre, id est, non tantum posuerunt corpora sanctorum tuorum escas uolatilibus celi, sed bestiis terre, porcis uidelicet immundis, tradiderunt corpora sanctorum tuorum deuoranda. Et ecce quomodo, quia fuderunt sanguinem ipsorum tanquam aquam, id est, abundanter uel iugiter, et sine respectu peccati, quia non plus curabant in effusione  sanguinis sanctorum quam si aqua effunderetur, ubi peccatum non timeretur: et hoc non solum in Ierusalem, sed in circuitu Ierusalem, et non erat qui sepeliret, quia tot interficiebantur quot sepeliri non poterant; uel, non fuit aliquis qui curaret eos sepelire, ut sic notetur magna immanitas et crudelitas eorum, quia in sepelitione scilicet notatur pietas, in non sepelitione notatur immanitas et crudelitas. Facti sumus opprobrium uicinis nostris, gentibus uidelicet que nobis erant uicine. Et ut magnum ostendat opprobrium, subiungit: Subsannatio et illusio his qui in circuitu nostro sunt. Taliter possunt hec legi, si de persecutione Iudeorum psalmus accipitur. Si autem de persecutione Ecclesie, psalmus  legatur sic, dicens: Deus, uenerunt gentes in hereditatem tuam, id est, Ecclesiam, ad destruendam eam, non imitandam. Polluerunt templum sanctum tuum. Polluitur tunc templum Domini, quando aliquis, initiatus sacramento fidei, ab hac compellitur ut Christum neget. Posuerunt Ierusalem in pomorum custodiam, id est, Ecclesiam suam desertam fecerunt, sicuti collectis pomis desertum fit tugurium in quo prius custodiebantur poma, quia persequentibus gentibus deserta est Ecclesia collecta, uidelicet sanctorum martyrum spiritibus quasi dulcissimis pomis a Dominico horto in celestem mensam collatis. Posuerunt morticina seruorum tuorum, quia receptis spiritibus sanctorum ab agricola, tradita sunt corpora uolatilibus celi deuoranda, uelut de Stephano  legitur, qui post interfectionem eiectus est extra ciuitatem: uel sic, Posuerunt morticina seruorum tuorum escas uolatilibus celi, id est, corpora sanctorum tuorum fuerant esca, id est, refectio uolatilibus celi mobilibus uidelicet, et in te elatis qui in occisione sanctorum delectabantur quasi in esca, uelut tortor ille Laurentii, cui dictum est: Iam uersa et manduca, quia, licet istud aliter posset intelligi, potest tamen sic intelligi, quod tormentatio beati martyris sibi esset refectio. Carnes sanctorum tuorum bestiis terre, id est, bestialiter uiuentibus et terrenis adherentibus, date sunt carnes sanctorum ad refectionem. Effuderunt sanguinem ipsorum tanquam aquam, uidelicet in littore, uel abundanter, uel ad lapsum, quia in effusione aque solet fieri lapsus,  uel, tanquam aquam, id est, ad lauationem quibusdam, quia non defuerunt qui constantiam illorum imitarentur. Sed tamen licet quidam essent qui meorum interfectione alluerentur, tamen, ad comparationem persecutorum, non erat qui sepeliret, id est, qui in se reconderet interfectionem ipsorum, imitando eos. Nota per circuitum Ierusalem exaggerationem interfectionis, quia non in uno loco tantum hec erat interfectio, sed ubique circuibat Ecclesiam interfectio gentium; et sic facti sumus opprobrium uicinis nostris, his uidelicet qui prope nos erant, a quibus est tanto grauius, quanto fit crebrius, his qui patiuntur: et non tantum his qui prope nos erant, facti sumus opprobrium, sed etiam subsannatio et illusio sumus his qui in circuitu nostro sunt, quia  et interius nos derident, et gestu corporis nos subsannant: quia subsannatio fit, quando in despectu alicuius nasus et frons in rugam contrahuntur. Usquequo, Domine, irasceris in finem, accendetur uelut ignis zelus tuus? Ista et cetera que sequuntur indifferenter dicuntur de utraque lectione; quasi dicat: tu, Domine, in cuius presentia hec omnia fiunt, usquequo, id est, quandiu durabit ira tua in finem? Et usquequo accendetur zelus tuus, id est, indignatio tua, uelut ignis? Quasi dicat: Accendetur uelut ignis incinerans, et non purgans: potius accendatur ut purget quam ut incineret. Ita non est perturbatio diuine mentis, sed uindicta iniquitatis: quia dictum est, Tu, Domine Sabaoth, qui omnia cum  tranquillitate iudicas, et cum magna reuerentia disponis . Zelus Domini est indignatio, uel exactio castitatis, quia constringitur fidelis anima, ne fornicando a Domino discedat; et hoc fit ad similitudinem uiri uiriliter habentis uxorem sub sua potestate, ne, si sui iuris uxor fiat, aliquid turpe faciat contra maritum. Effunde iram tuam in gentes que te non nouerunt, et in regna que nomen tuum non inuocauerunt. Quasi dicat: Contra tuos accendetur zelus tuus, ut ignis purgans et non incinerans: in gentes autem que te non nouerunt, effunde iram tuam, id est, plenarie ostende eis te esse iratum. Et in regna que nomen tuum non inuocauerunt, plenarie effunde iram tuam, et merito effundes iram tuam quia comederunt Iacob, id est, sibi fideliter incorporabant  quosdam interius, cogendo eos in suam sententiam transire, et locum eius, id est, singula loca sanctorum tuorum desolauerunt, uel locum eius, id est, ecclesiastica instituta, in quibus firmiter stare et locari deberent fideles, desolata reddiderunt, quia, interfectis sanctis, quasi ecclesiastica instituta desolata sunt. Nota exaggerationem ire, ubi dicit, in gentes que te non nouerunt, quia seruus, qui nouit dominum suum et committit digna plagis, uapulabit paucis , quia quodammodo se recognoscit esse de familia domini, cum eum cognoscere non spernit, et sic minus in commissis castigari promeruit. Seruus autem, qui uoluntatem domini cognoscere dedignatur, multis uapulabit ; uelut hic de gentibus dicitur: Effunde iram tuam in  gentes que te non nouerunt, et in regna que nomen tuum non inuocauerunt, quia comederunt Iacob, et locum eius desolauerunt. Ne memineris iniquitatum nostrarum antiquarum.

Quasi dicat: Illis appareas iratus, nobis autem placatus non reducendo uidelicet ad memoriam iniquitates antiquorum patrum, ut non punias uidelicet, sed ignoscas pro quibus tamen potius deberemus damnari quam corrigi, et cito anticipent, id est, ante capiant nos misericordie tue quam ad lapsum perueniamus. Et opus est, quia pauperes facti sumus nimis, id est, nos ipsi non sufficimus ad salutem nostram, quia sumus infirmi, nimis imbecilles, sed adiuuet misericordia tua debilitatem nostram, imbecillitatem nostram intelligamus precepta tua ne  damnandi ueniamus ad iudicium. Adiuua nos, Deus salutaris noster. Nota, quia iste nec gratie ingratus, nec arbitrio libero contrarius. Nam qui adiuuari rogat, aliquam scintillulam liberi arbitrii in se retinet, ex quo habet ut incipiat. Sed quia non est hominis dirigere uiam suam , rogat adiuuari per gratiam; quod dicit, adiuua nos, Deus salutaris noster, et propter gloriam nominis tui, id est, ut glorificetur nomen tuum, libera nos de malis et propitius esto peccatis nostris propter nomen tuum, dando uidelicet ut tribulationes quas patimur, nobis sint propitiatio peccatorum, ne peccatis exigentibus cedamus idololatris: ne forte dicant in gentibus: Ubi est Deus eorum, negando Deum ex toto esse, uel  nobis improperando dicunt: Ubi ille quem futurum promittebatis? Quasi dicat: Ecce apparet quia de uobis nullam curam habet. Et ne illud dicant, innotescat in nationibus coram oculis nostris ultio sanguinis seruorum tuorum, qui effusus est, id est, manifesta fiat ultio sanguinis seruorum tuorum, facta in nationibus, id est, in gentibus coram oculis nostris, etsi ipsos lateat, quia non recognoscunt se esse interius excecatos. Et intreat in conspectu tuo gemitus compeditorum, illorum uidelicet qui compediti et aggrauati sunt mortalitate carnis. Nam illi se compeditos dolent quibus uita mortalis est merori, et mors honori, iuxta illud: Cupio dissolui et esse cum Christo ; uel sic: Intreat in conspectu tuo gemitus compeditorum, id est, sapientie preceptis  astrictorum. Hic queritur, cum Dominus dicat: Diligite inimicos uestros, bene facite his qui oderunt uos , qualiter sancti optent uindictam de inimicis, ut in Apocalypsi, uindica sanguinem nostrum, Deus noster ? Et illud, letabitur iustus cum uiderit uindictam . Sed dicendum est, quia licet boni querant uindictam de inimicis, non tamen ad hoc querunt, ut gaudeant de pena inimici, sed ideo, quia uolunt eum corrigi ad correctionem aliorum, ut illud: letabitur iustus cum uiderit uindictam, manus suas lauabit in sanguine peccatoris . Etiamsi uindicta reseruatur usque in finem, non gaudet bonus de pena inimici, sed de iustitia Domini, ut qui in hac uita uolunt esse participes malorum, ibi non sint in premio bonorum;  mali autem e contrario optant uindicari ab inimicis suis, quia ad hoc querunt non ut gaudeant de Dei iustitia, sed de inimicorum pena. Secundum magnitudinem brachii tui posside filios mortificatorum. Quasi dicat: Sic intreat in conspectu tuo gemitus compeditorum, ut possideat magnitudo brachii tui filios mortificatorum, quia in te, non in se possunt, sicut Apostolus: Omnia, inquit, possum in eo qui me confortat . Filii mortificatorum sunt imitatores martyrum, quia ipsi martyres interius mortificant se cum uitiis et concupiscentiis, et exterius a persecutoribus mortificantur. Et redde uicinis nostris septuplum in sinu eorum. Quasi dicat: Possideat magnitudo potentie tue filios mortificatorum, uicinis autem nostris  retribue septuplum, uidelicet plenariam retributionem, ut per septiformem gratiam Spiritus sancti se confusos recognoscant, et in sinu tuo gratiam querant: et sic redde improperium ipsorum quod exprobrauerunt tibi, Domine, ut illud, uidelicet, quod aliis improperabant, eis improperetur causa tui. uel aliter: Redde uicinis nostris septuplum, id est, plenariam uindictam in corpore uidelicet et anima, que, per partes septenarii, quaternarium uidelicet, et ternarium, intelligantur. Nam corpus, quod elementis quatuor constat, per quaternarium intelligitur, anima uero per ternarium, propter tres uirtutes suas, rationem uidelicet, iram, concupiscentiam; quod dicit, redde uicinis nostris septuplum in sinu eorum, firmiter  uidelicet, non cadat ab eis, et redde eis improperium ipsorum quod exprobrauerunt tibi, Domine, ut ipsi uidelicet perdantur in hoc quod putant nos perdere. Nos autem populus tuus, et oues pascue tue, confitebimur tibi in seculum: et tandem annuntiabimus laudem tuam in generatione et generationem, ibi uidelicet ubi omnes gentes, que hic succedunt, quasi una generatio erunt.



PSALMUS LXXIX. IN FINEM PRO HIS QUI COMMUTABUNTUR, PSALMUS PRO ASSYRIIS, TESTIMONIUM ASAPH.

»Qui regis Isrel, intende: qui deducis uelut ouem Ioseph. Qui sedes super Cherubim, manifestare  coram Ephraim, Beniamin et Manasse. Excita potentiam tuam, et ueni, ut saluos facias nos. Deus, conuerte nos et ostende faciem tuam, et salui erimus. Domine Deus uirtutum, quousque irasceris super orationem serui tui? Cibabis nos pane lacrymarum, et potum dabis nobis in lacrymis in mensura. Posuisti nos in contradictionem uicinis nostris, et inimici nostri subsannauerunt nos. Deus uirtutum, conuerte nos, et ostende faciem tuam, et salui erimus. uineam de Aegypto transtulisti, eiecisti gentes, et plantasti eam. Dux itineris fuisti in conspectu eius, et plantasti radices eius, et impleuit terram. Operuit montes umbra eius et arbusta eius cedros Dei. Extendit palmites suos  usque ad mare, et usque ad flumen propagines eius. Ut quid destruxisti maceriam eius, et uindemiant eam omnes qui pretergrediuntur uiam? Exterminauit eam aper de silua, et singularis ferus depastus est eam. Deus uirtutum, conuertere; respice de celo, et uide, et uisita uineam istam. Et perfice eam quam plantauit dextera tua, et super filium hominis quem confirmasti tibi. Incensa igni et suffossa, ab increpatione uultus tui peribunt. Fiat manus tua super uirum dextere tue, et super filium hominis quem confirmasti tibi. Et non discedimus a te: uiuificabis nos, et nomen tuum inuocabimus. Domine Deus uirtutum, conuerte nos, et ostende faciem tuam, et salui erimus.«



ENARRATIO.


In hoc psalmo cantatur de aduentu Domini nostri Iesu Christi, et de uinea eius: et cantat eum Asaph correctus et illuminatus, plenus uidelicet Spiritu sancto: et est psalmus pro his qui commutabuntur. Commutatio est uel in peius, uel in melius. De hac autem commutatione que est in peius, non loquitur hic psalmus, cum de aduentu Domini loquitur, qui fuit causa commutationis in melius: quia sicut in Adam omnes moriuntur, ita et in Christo omnes uiuificabuntur ; et est testimonium quia testatur de rege et de plebe, de pastore, et sacerdote et de grege, de Christo et uinea eius, totum uidelicet mysterium diuinarum Scripturarum, Christum  uidelicet et Ecclesiam, quia omnis scriptura uel de Christo uel de Ecclesia est: et pro Assyriis, id est, pro dirigentibus, ut, qui prius fuerunt generatio praua et exasperans, deinceps dirigant se secundum uoluntatem Domini. Dicit autem sic:

Qui regis Isrel, intende, id est, intensum te fac huic regimini, regendo uidelicet Isrel, id est, Iudaicum populum. Et qui deducis uelut ouem Ioseph, populum uidelicet gentium, qui per Ioseph intelligitur, quia augmentatus est in priori populo, ut ex utroque fieret unum. uel, potest alicui occurrere in mente qualiter Ioseph a fratribus fuit uenditus, et in Aegypto exaltatus, et sic ad memoriam ducamus sub quo sumus, et cum quibus, uidelicet Isrel, id est, cum Iudaico populo prius credenti, quia salus  ex Iudeis est : et ideo tu, oleaster, noli altum sapere, sed time, non tu enim radicem portas, sed radix te . Qui sedes super Cherubim, manifestare. Cherubim est Ecclesia Dei, et interpretatur plenitudo scientie, sed tamen non desperet humana fragilitas, quia quisque fidelis est sedes Dei, sicut scriptum est: Anima iusti, sedes est sapientie. Habeat etiam quisque caritatem et habet plenitudinem scientie, quia plenitudo legis est caritas , qui manet in caritate, in Deo manet et Deus in eo ; quod dicit: Qui sedes super Cherubim, manifestare, id est, manifestus appareas coram Ephraim, id est, coram fructificantibus in bono opere, et Beniamin, id est, coram illis qui sunt filii dextere, non querentes uidelicet terrena que ad  sinistram pertinent, sed celestia ad dexteram pertinentia: uel coram Beniamin, id est, coram illis qui bene operantur, non ad fauorem, quod ad sinistram pertinet: et Manasse. Manasses interpretatur obliuio, ubi intelliguntur illi qui obliuiscuntur ea que retro sunt, in ea se extendunt que anteriora sunt, et in istis omnibus intelliguntur illi qui reputandi sunt in semine. Quasi dicat: Manifestare, illis qui annumerandi sunt granis, licet non manifestes illis qui dimittendi sunt inter paleas. Excita potentiam tuam, et ueni, ut saluos facias nos. Quasi dicat: Sopita fuit potentia tua, quando persecutor tibi preualuit, non quod persecutor uoluit, sed quia consensisti: quod etiam prefigurasti, quanto Iacob luctatus est cum angelo. Ipse enim Iacob preualuit, non  quod ipse uoluit, sed quia angelus consentit, Iacob etiam a uicto angelo benedictionem petiit, et angelus eumdem benedixit, et latitudinem femoris eius tangens, claudum eum dimisit : ita Dominus eumdem Iudaicum populum benedixit, et claudum eum fecit: benedixit, quantum ad apostolos et ceteros fideles, claudum fecit quantum ad incredulos. Quod dicit, excita potentiam tuam, quasi dicat: Mortuus ex infirmitate, resurge ex maiestate , et ueni in notitiam nostram, quem prius non nouimus. uidimus enim miracula te facientem, et tamen morientem, et ideo non putabaris illis esse quod eras. Unde illud, uidimus eum non habentem speciem neque docorem . Sed  nunc uideamus te resurgentem, et ascendentem et in dextra Dei sedentem. Et ueni ut saluos facias nos, Deus, conuerte nos. Quasi dicat: Inimici tui querunt auertere a te, sed tu, conuerte eos ab errore idololatrie, et ostende faciem tuam, et salui erimus. Quia prius obtegisti potentiam tuam nube carnis, et uelamento infirmitatis, et egrotauimus, nunc autem ostende faciem tuam; ut intelligamus super egenum et pauperem, et salui erimus, iuxta illud, Post hec in terris uisus est, et cum hominibus conuersatus est . Et quia sicut oraui, facies, Filium tuum mittendo, uidelicet ut nos conuertat, tu, Domine Deus, non tantum hominum, sed etiam celestium uirtutum, quousque irasceris? id est, quandiu remanebit ira tua super orationem serui tui, id est,  super hoc quod orat seruus tuus: uel, irasceris in orationem serui tui super, id est, desuper uenientem, quia quod orat seruus tuus, hoc non habet ex se, sed a te. Quasi dicat: Ecce iam non orant inimici tui, sed serui, et de carcere educti, et adhuc irasceris, non tamen ut uindex seuiens, sed ut Pater corrigens, quia scriptum est: Fili mi, accedens in seruitutem Domini sta in iustitia et tremore, et prepara animam tuam ad tentationem : et illud, flagellat Deus omnem filium quem recipit . Et ideo tu quisque si detractes flagellari, cur desideras recipi? quod dicit, Domine, Deus uirtutum, quousque irasceris super orationem serui tui? quousque uidelicet cibandi sumus? quod sequitur sic, cibabis nos pane lacrymarum. Quasi dicat. Licet tu nobis  irasceris, tamen in ipsa ira cibabis nos pane lacrymarum, id est, reficies nos lacrymis nostris tanquam pane. Et potum dabis nobis in lacrymis in mensura, quia, etsi patiaris nos tribulari, non tamen sine mensura. Unde illud, unicuique nostrum data est gratia secundum mensuram . Et illud: Fidelis est Deus, qui non patietur uos tentari supra id quod potestis . Posuisti nos in contradictionem uicinis nostris. Ecce qualiter cibasti nos pane lacrymarum, quia posuisti nos in contradictionem uicinis. Ecce aperte nouimus impletum quod hic est prophetatum, quia multi ex illo populo celesti sunt predicatores, qui predicabant Christum incarnatum, mortuum et rediuiuum, rem incredibilem, sed rei incredibili fidem signa fecerunt. Contradicebantur,  sed contradictor uincebatur, quia qui prius persecutor erat, factus est postea humilis imitator. Sed quia precessit flamma furoris et flamma persecutionis, que tamen ipsis predicatoribus refectio fuit, ideo dicit: Cibabis nos pane lacrymarum, et potum dabis nobis in lacrymis in mensura. Posuisti nos in contradictionem uicinis nostris, et in tantum quod inimici nostri subsannauerunt nos, sed tu, Deus uirtutum, conuerte nos ad te, quos ipse molitur auertere: et ostende faciem tuam, Filium tuum uidelicet, et salui erimus. Et debes saluos facere, quia iam cepisti, quando uineam, id est, Iudaicum populum de Aegypto transtulisti, eiecisti gentes, et plantasti eam, uidelicet in terram promissionis. Et  hoc etiam referri potest ad Ecclesiam, quia ipsa est uinea de Aegypto translata, id est, de potestate tenebrarum in regnum lucis assumpta; eiecisti gentes, id est gentium errores, et plantasti eam in fide, uidelicet catholica. Et dux itineris fuisti in conspectu eius; quia in die precessisti in nube, et in nocte in igne, significans Filium tuum incarnatum, Ecclesie precessurum de nube carnis et in donis Spiritus sancti. Et plantasti radices eius et impleuit terram, intantum quod operuit montes umbra eius. Ut magna multitudo populi denotetur, comparauit populum ipsum uine plantate et intantum extense, quod umbra eius montes operiret: uel sic, plantasti radices eius, patriarchas uidelicet, in quibus, quasi fructus in radice, prenotabatur Ecclesia, et operuit  montes umbra eius: montes sunt prophete, quos operuit umbra Ecclesie, quia ipsi umbratice et figuraliter Ecclesiam predicabant. Et arbusta eius cedros Dei. Arbusta sunt palmites, de uiti uera procedentes, minores uidelicet in Ecclesia: qui operiunt cedros Dei, supereminentes uidelicet in uirtutibus operiunt, id est, circumdant, quando ipsi, eminentes conscendendo illis qui sunt arbusta, dimittunt altam contuitionem mentis, et eis predicant que capere possunt, instruendo eos per carnalia, quia non possunt capere spiritualia. uel operuerunt arbusta cedros Dei, quia plures qui sunt arbusta, sustentantur ab unoquoque qui cedrus est, et est dictum ad similitudinem, quia sicut unus truncus sustentat plures palmites uitium, ita ab uno predicatore  sustentantur plures, quia circumcisio a Petro et preputium in Paulo. Extendit palmites suos, id est, generationes populi usque ad mare, et usque ad flumen, subaudis Iordanis, propagines eius, quia ultra Iordanem non leguntur habitasse Iudei; uel sic, Extendit palmites, id est, generationes Ecclesie usque ad mare gentium, et usque ad flumen, Iudeorum uidelicet, extendit propagines eius. Ut quid destruxisti maceriam eius, et uindemiant eam omnes qui pretergrediuntur uiam? Asaph uidens tanta fecisse Dominum, ut populus Iudaicus exaltaretur, admiratur, et quasi admirando querit: Ut quid, id est, ad quam utilitatem eorum, destruxisset Deus maceriam eius, id est, munitionem eius, regnum uidelicet et sacerdotium unde muniti esse putabantur, et uindemiant  eam, id est dissipant et decipiunt omnes qui pretergrediuntur uiam. Christum uidelicet, qui uera est uia. Et ostendit qualiter uinea dissipata sit, quia exterminauit eam aper de silua, id est, uespasianus de silua, id est, de gentili populo missus, qui silue comparabatur, quoniam nullam receperunt diuine predicationis culturam. Nota quod dicit, exterminauit, quia extra terminum suum positi sunt, quia extra ciuitatem sunt eiecti et ubique dispersi. Et singularis ferus, Titus, uidelicet singulariter seuiens, depastus est eam. Nota depastus, quia ipse exercuit adhuc in eis maiorem seuitiam quam pater suus uespasianus. Potest etiam ad Ecclesiam referri quod dicit: Ut quid destruxisti maceriam eius? ut  maceriam intelligamus sanctos martyres, quibus munitur Ecclesia, quos uindemiant et dissipant omnes qui per uiam non incedunt, id est, Christum non imitantur, quos exterminat aper de silua, quisque uidelicet immundus, et uomere predicationis incultus, et nota hoc per aper de silua, quia porcus est animal immundum, et silua terra inculta. Deus uirtutum, conuertere. Quasi dicat: Sic destructa est maceria uinee, sic ipsa uinea exterminata: sed tu, Deus uirtutum, celestium subaudis, conuerte ab ira ad misericordiam, respice de celo, id est, de Filio tuo, et uisita uineam istam, uisita, dico, eam perficiendo, non assumendo aliam, quod dicit, et perfice eam quam plantauit dextera tua, id est, potentia tua; et perfice eam fundatam super Filium hominis, Christum  uidelicet, qui uere fundamentum est. Unde illud: Nemo potest fundamentum ponere preter id quod positum est, quod est Christus iehsu , quem confirmasti tibi, id est, immunem a peccato fecisti. Incensa igni et suffossa, ab increpatione uultus tui peribunt. Quasi dicat: Dixi ut perficeres uineam, et tu perficies, ita ut neque altitudo, neque profundum separent ipsam uineam a te. Nam ab increpatione uultus tui peribunt incensa igni, id est, peccata malo amore commissa, quia amor malus inflammat opera mala, et suffossa, id est, timore malo commissa, quia timor [timet] malus humiliatur a bonis, et est dictum ad similitudinem, quia sicuti murus cum suffoditur casum minatur, ita quisque timore malo percussus est pronus ad lapsum, quia sicut esse  bonum procedit a timore bono et amore, ita omne malum procedit ex malo timore et amore. Solent enim aggredi deuocatores quos deuocare uolunt, blanditiis, promissionibus, et multi amore malo excecati corrumpuntur, sed felix anima que contra promissiones illas proponit sibi medicinam salutis.

Quid enim prodest homini si uniuersum mundum lucretur, anime uero sue detrimentum patiatur?  Felix est etiam illa anima que nec minis corrumpitur, proponendo sibi hoc diuinum preceptum: Nolite timere eos qui occidunt corpus, animam autem non possunt occidere , attendens etiam diligenter, quia mundus nulli iniusto plus promittit quam Deus iusto. Nam quid maius hac promissione: uenite, benedicti Patris mei?   Nec potest mundus iustis tanta minari quanta minatur Deus iniustis, quibus dicturus est: Ite, maledicti, in ignem eternum . Fiat manus tua super uirum dextere tue et super Filium hominis quem confirmasti tibi. Quasi dicat: Da ei potestatem omnis carnis, quia Filius hominis est, et confirmasti tibi quando uox tua paterna audita est, in quo bene complacui . Et non discedemus a te, quia tu uiuificabis nos, hoc faciendo, ut gratis te colamus: mortui enim eramus, quando imaginem primi hominis portabamus, et Deum coluimus propter terrena, et nomen tuum inuocabimus. Et ut inuocemus, Domine Deus uirtutum, conuerte nos, et ostende faciem tuam, et salui erimus.



PSALMUS LXXX IN FINEM PRO TORCULARIBUS PSALMUS IPSI ASAPH, QUINTA SABBATI.


»Exsultate Deo adiutori nostro, iubilate Deo Iacob, sumite psalmum, et date tympanum: psalterium iucundum cum cithara. Buccinate in neomenia tuba, in insigni die solemnitatis uestre. Quia preceptum in Isrel est, et iudicium Deo Iacob. Testimonium in Ioseph posuit illud, cum exiret de terra Aegypti: linguam quam non nouerat, audiuit. Diuertit ab oneribus dorsum eius, manus eius in cophino seruierunt. In tribulatione inuocasti me, et liberaui te: exaudiui te in abscondito tempestatis, probaui te apud aquam contradictionis. Audi, populus meus, et contestabor te:  Isrel, si audieris me, non erit in te Deus recens, neque adorabis deum alienum. Ego enim sum Dominus Deus tuus, qui eduxi te de terra Aegypti: dilata os tuum, et implebo illud. Et non audiuit populus meus uocem meam, et Isrel non intendit mihi. Et dimisit eos secundum desideria cordis eorum, ibunt in adinuentionibus suis. Si populus meus audisset me, Isrel si in uiis meis ambulasset: pro nichilo forsitan inimicos eorum humiliassem, et super tribulantes eos misissem manum meam. Inimici Domini mentiti sunt ei, et erit tempus eorum in secula. Et cibauit illos ex adipe frumenti, et de petra melle saturauit eos.«



ENARRATIO.

Psalmum istum cantat Asaph aliis qui sunt Asaph,  et agit de rebus significatis per res factas quinta sabbati. Nam legitur quod in quinta sabbati Dominus dixisset: Producant aque omne reptile , ubi significantur illi qui per fontem baptismatis sunt regenerati, et est pro torcularibus: in torculari fit pressura et conculcatio, et discernuntur ibi duo, uinum quod eliquatur in cellarium, et uinacea que contemplanda proiiciuntur in triuium. Discernitur etiam oleum ab amurca; oleum in apothecis recondendum, et amurca in triuium ad conculcandum; et est expositio tituli talis: in finem referuntur hec uerba: dicta pro torcularibus, id est, pro pressura, pressura dico, discernente res significatas per res creatas quinta sabbati, et est Psalmus Asaph, sic dicentis: Intremus, inspiciamus, timeamus, gaudeamus,  appetamus, fugiamus, quia hec omnia in psalmo inuenire poterimus.

Exsultate Deo adiutori nostro. Quasi dicat. uos qui usque modo exsultauistis in mundo deceptore uestro, et diabolo desertore uestro, et uentre seductore uestro, deinceps exsultate Deo adiutori nostro. Et si non sufficiant uobis uoces, non tamen desinat exsultatio, sed iubilate Deo Iacob. Quasi dicat: Quod potestis proferre, exsultate, quod non potestis, iubilate. Iubilus enim est tanta letitia mentis quanta non potest exprimi sono uocis. Sumite psalmum et date tympanum. Psalmus ponitur hic pro psalterio, effectus uidelicet pro causa. Psalterium uero, quod superius sonat, spiritualia designat; tympanum uero,  quod inferius sonum reddit, carnalia opera designat: et hortatur nos hic Propheta, ut diuinis uerbis respondeamus carnalibus operibus, quod idem Apostolus exhortatur, condolens et reprehendens dicit, quod nemo sibi communicauerit in ratione dati et accepti  Quod idem manifestius alibi dicit: Si uobis spiritualia seminamus, magnum est si uestra metamus carnalia ? Tanquam si diceret: Si auidi estis in spiritualibus sumendis, deuoti sitis in carnalibus erogandis, et desideratis suscipere spiritualia, ne sitis pigri erogare carnalia, sumite uoces nostras, et exhibete manus uestras, quod dicit, Sumite psalterium, id est, spiritualia ab ore predicantis, et date tympanum exhibendo carnalia. Et quare hoc? Quia psalterium cum cithara est iucundum  Deo. Nam qui sumit spiritualia et prebet carnalia dulce melos reddit Deo. Buccinate in neomenia tuba. In superioribus egit de dilectione Dei, hic autem hortatur dilectioni Dei subinferre dilectionem proximi, ut qui diligit Deum, diligat et proximum. Quasi dicat: Sumite psalmum, buccinate in neomenia, id est, predicate nouam uitam aperte et cum fiducia. Nota per neomeniam nouam uitam. Neon enim nouum dicitur, mene luna; unde mensis dicitur, et sic insimul neomenia nouam uitam designat. Tuba autem, quia grossam uocem habet, apertam fiduciam notat, quia noua uita aperte et confidenter debet predicari, et hoc in insigni die solemnitatis uestre, solemnitatis uidelicet noue reparationis, antique dispositionis, eterne felicitatis. In hac  solemnitate buccinandum est cuique fideli, quia preceptum in Isrel est, et iudicium Deo Iacob. Nota quia post preceptum necessarium sequitur iudicium, quia ipse dator precepti dixit: Ego in iudicium ueni in hunc mundum, ut qui non uident uideant, et qui uident ceci fiant . Et quid hoc, nisi ut elati humilientur, et humiles exaltentur? Testimonium in Ioseph posuit illud, id est, preceptum datum Isrel, est testimonium Ioseph, populi uidelicet augmentati, id est, gentilis, testimonium dico saluationis, impletum, damnationis neglectum. uel potest menti nostre occurrere, qualiter Ioseph uenditus a fratribus sit exaltatus, ut Christum intelligamus a populo suo contemptum, et in gentibus post passiones sanctorum martyrum exaltatum, cum  exiret de terra Aegypti. Conuenit et populo multiplicato quod dicit, cum exiret de terra Aegypti, mystice non addidit terram quoniam et ipsi ad quintam Sabbati pertinent. Ipsi etiam de Aegypto exierunt, quando de potestate diaboli et tenebrarum liberati sunt, quia nichil aliud populi Isrelitici transitus per mare Rubrum in figura pretendebat, nisi transitum fidelium per baptismum. Unde testis est Apostolus: Nolo enim uos, fratres, ignorare, quia patres nostri omnes sub nube fuerunt, et per mare transierunt, et omnes in Moyse baptizati sunt . Quid ergo aliud significabat transitus per mare Rubrum, nisi sacramentum baptizatorum? Quid aliud insequentes Aegyptii, nisi abundantiam peccatorum? Premunt  Aegyptii, urgent usque ad mare: instant et peccata usque ad baptismum, sed desperas tu aliquis propter conscientiam malam tibi non remitti peccata, time ne remaneat aliquid peccatorum si uixit aliquis Aegyptiorum: linguam quam non nouerat audiuit. Quid audiuit populus baptizatus, nisi mundum debere contemnere, et corda sursum erigere? quia dictum est eis: Transit mundus et concupiscentia eius . Diuertit ab oneribus dorsum eius. Quis diuertit ab oneribus dorsum, nisi ille qui dixit? uenite ad me, omnes qui laboratis et onerati estis, et ego reficiam uos . Onera ista, sarcina sunt peccatorum. Unde alibi, et sicut onus graue grauate sunt super me . Quod dicit, diuertit ab oneribus dorsum eius, et quasi diceres, quibus oneribus?  Manus eius in cophino seruierunt. Per cophinum significantur opera seruilia. Mundare enim, stercorare, terram portare, cophino fit: illi autem quasi in cophino terram portant qui in corde suo sarcina peccatorum aggrauantur. Nam, omnis qui facit peccatum seruus est peccati . Diuertit ab oneribus dorsum eius, dicens: in tribulatione inuocasti me. Que est maior tribulatio quam peccatorum sarcina? Quod enim in eis fuit afflictio Aegyptiorum, hoc in nobis facit sarcina peccatorum, quod dicit, in tribulatione inuocasti me, et liberaui te. Recognoscat unaqueque Christiana conscientia si deuote transierit mare Rubrum; si cum fide credendi et obseruandi linguam quam non nouerat audiuit, cognoscat se in tribulatione esse exauditam. Ipsa  enim magna tribulatio erat, premi sarcinis peccatorum, sed releuata est inde conscientia, et gaudet, quia conscientia, que heri premebatur, hodie gratulatur. In tribulatione inuocasti me, et liberaui te. Et quomodo hoc? Quia exaudiui te in abscondito tempestatis, non in tempestate magna, sed in angustia cordis, ubi tempestas peccatorum te opprimebat. Sed quia aliquis, postquam exauditus et baptizatus, multos exaltare patitur hostes, subiungit: Probaui te ad aquas contradictionis. Aque contradictionis sunt, insultatores, detractores, dehortatores, minantes etiam ubi possunt ut quemque fidelem a fide deuocent. Apud istos probatur quisque, quando non erubescit predicare quod potest defendere, et inter blasphemias peccatorum, ore enuntiat quod corde  credidit. Si enim exauditur in abscondito tempestatis, corde creditur ad iustitiam: quando autem apud aquam contradictionis probatur, ore confessio fit ad salutem . Quanta fuit contradictio apud aquas, senserunt maiores nostri, quando uerbo Dei et ministerio Christi acriter resistebant gentes, quia tunc fremuerunt gentes, et populi meditati sunt inania . Tunc leo ille forti uiro Samsoni uenienti ad deducendam sibi sponsam de Philistheis, Christo uidelicet descendenti ad habendam Ecclesiam de gentibus, fremens ibat ei obuiam. Sed quid egit? Accepit et tenuit, fregit et dissipauit leonem illum, et factus est in manibus eius tanquam hedus caprarum . Quid enim aliud fieret populus ille, nisi languidus  peccator? Occisa autem illa feritate, iam non sic fremit regia potestas, non sic fremit populus gentium, non uadit obuiam leo: sed quod dignum est iam inuenitur in ore eius fauus mellis, quia etiam a principibus gentium constructe sunt leges pro Christiana religione defendenda, et sic aque contradictionis exsiccate sunt. In tribulatione inuocasti me, et liberaui te, dicens: Audi, populus meus, et contestabor te. Quod ab initio psalmi usque ad hunc uersum audiuimus ad oleum pertinebat; quod restat, ad amurcam torcularis pertinet, et magis est dolendum et cauendum, sed tamen audiendum, ut, qui oleum se recognoscit, gaudeat, et qui adhuc periclitatur timeat ne amurcam incurrat. Quod dicit, audi, populus meus, et contestabor, te, id est, te ipsum habeo  testem, et tibi loquor. Non enim populo alieno loquor, non populo non pertinenti ad torcular. Iudicate, inquit, inter me et uineam meam . Quod dicit, audi, populus meus, et contestabor te: istud uidelicet, Isrel, si me audieris, non erit in te Deus recens. Quid recentius Deo illo, qui nouiter allatus de officina in templum, nouiter fusus, et ideo confusus? Huiusmodi deos faciunt sibi pagani; alii uero, heretici scilicet multi faciunt recentes deos, affirmantes Filium inequalem Patri, conuenientes in uanitate cum paganis. Manichei etiam alio modo recentem Deum faciunt sibi, dicentes Deum pugnantem contra gentem tenebrarum, timentem ne inuadatur, satagentem ne corrumpatur: hoc modo se sibi fictitio confundentes, etsi non in templis, tamen  in corde suo idola posuerunt, et falsorum ridendorumque simulacrorum ipsi templa facti sunt. Hec idola intus: est magnum opus, et locum Deo uenienti, non recedenti, mundare. Omnes autem qui sic sibi deos faciunt, dissentientes secundum diuersa simulacra, et fidem falsitate uariantes, in uno ad ultimum conueniunt, quia a terrenis cogitationibus non recedunt: opinio eorum est diuersa, uanitas tamen una, quia ad ea que posteriora sunt se extendunt, obliuiscentes ea que anteriora sunt; ideo Samson caudas uulpium colligauit, et ibi ignem alligauit, ut incenderet segetes Philistinorum . uulpes iste hereticos et dolosos significant qui, in posterioribus conuenientes, quasi cauda colligati  ignem trahunt corrumpentem segetem Philistinorum, alienigenarum uidelicet, non filiorum, quia nouit Dominus qui sunt eius  et non permittit segetes, id est, bona opera suorum hereticorum incendi. Iste etiam uulpes significantur in Canticis canticorum, ubi dicitur: Capite nobis uulpeculas exterminantes uineas, latentes in cauernis tortuosis . Capiunt uulpem qui de falsitate conuincunt hereticum et dolosum. uulpes autem solent habere foueas, ut ex una parte intrent, ex alia exeant, et ideo necesse est ut, qui uulpes capere desiderat, ad utrumque foramen retia ponat. Sic agendum est cum dolosis, qui in duplici intellectu quasi in cauernis morantur, uelut illi qui quasi uulpes dolose ad Dominum accesserunt, dicentes: In  qua potestate hec facis? Sed quia nouit eos esse uulpes et dolose querentes, ad utrumque foramen uelut rete eis tetendit, dicens: Et uos, respondete mihi unum sermonem: Baptismum Ioannis unde est? de celo, an ex hominibus? Sed ipsi, ex utraque parte sentientes tetendisse unde caperet eos, dixerunt intra se: Si dixerimus, de celo, dicturus est: Quare ergo non creditis? Ille enim Christo testimonium perhibuit. Si dixerimus de terra, lapidabit nos populus, quia ut prophetam eum habent. Sentientes ergo hac atque hac esse unde caperentur, responderunt: Nescimus. Et Dominus: Neque ego dico uobis in qua potestate hec facio . Quasi dicat: Quia dicitis uos nescire que scitis, neque ego dico uobis quod queritis, quia ex nulla parte  exire ausi estis, in uestris tenebris remansistis. Obtemperemus ergo et nos, si possumus, uerbo Dei dicenti: Capite nobis uulpes illas exterminantes uineas. uideamus et nos si quasdam uulpeculas capere possumus, proponamus ad utrumque foramen rete, ut unde uulpes exire uoluerit, capiatur. uerbi gratia: Manicheo facienti sibi Dominum recentem dicamus, et interrogemus eum: Substantia Dei corruptibilis est, an incorruptibilis? Elige quod uis, o Manichee, et exi qua uis, sed non effugies. Si respondes, corruptibilis, non ab Apostolo tantum, sed a te ipso merito lapidaris. Si autem incorruptibilem, quomodo ergo timuit gentem tenebrarum? Quid factura erit incorruptibili gens corruptionis? Quid ergo restat, nisi dicamus, Nescimus? Sed tamen,  si hoc non dolo, sed ignorantia dicitur, non remanet in tenebris, sed ex uulpe fit ouis. Audi, populus meus, et contestabor te, id est, te ipsum testem faciam in hoc: si audieris me, non erit in te Deus recens, id est, in corde tuo, in imaginem phantasmatis tui, in deceptione erroris tui, non erit Deus recens, sed Deus sempiternus secundum deitatem Patris, recens secundum hominem, nullis egens bonis, nulla timens mala. Hic Deus antiquus nouum facit hominem, recens Deus facit uetustum. Non adorabis Deum alienum, quia si in mente non cogitas Deum falsum, non adorabis Deum fabricatum. Et quare non adorabis Deum alienum? Quia ego Dominus Deus tuus sum tantum. Unde illud: Ego sum qui sum. Et: Qui est, misit me ad uos .  Qui eduxi te de terra Aegypti: dilata os tuum, et implebo illud. Quasi dicat: Angustias pateris in corde tuo propter recentem Deum: frange simulacrum uanum, deiice de conscientia tua idolum fictum, dilata os tuum confitendo et amando, et implebo illud lumine ueritatis et amore Dei ueri, non ficti, amore sempiterni Dei, non recentis: hoc dixi ego Dominus populo meo. Et non audiuit populus meus uocem meam, et Isrel non intendit mihi, id est, non intensum se fecit mihi clamanti ad eos, ut dilatarent os, et adimplerem illud; et ideo dimisi eos secundum desideria cordis eorum, id est, secundum terrena et carnalia, non secundum spiritualia, et ideo a me dimissi, ibunt in adinuentionibus suis, id est secundum  affectionem cordis eorum. Ecce torcular, aperta sunt foramina, et exit etiam amurca. Unde illud dictum est: ibunt in adinuentionibus suis. Et quare sic ibunt? Quia me audire noluerunt. Nam, si populus meus audisset me, Isrel si in uiis meis ambulasset, id est, in preceptis meis non deuiasset, ego humiliassem inimicos eorum forsitan pro nichilo, subaudis, habendos. Forsitan hic positum est obiurgatiue, non dubitatiue. Et super tribulantes eos misissem manum meam, id est, potentiam exercuissem contra tribulationes eorum. Nota, licet Dominus dicat super tribulantes misissem manum meam, tamen nichil fieri potest, nisi quod ab eo permittitur tam in bonis quam in malis. Sed quia in filiis diffidentie inimicus diabolus licentius operatur quam in bonis,  quia in illis quasi in proprio boue arat, in nullis tamen nisi permissus, ideo sic dicitur: Si populus meus audisset me, et si in uiis meis ambulasset, pro nichil forsitan inimicos eorum humiliassem, et super tribulantes eos misissem manum meam: et non audiuit populus meus. Quia ipsi, facti inimici Domini, mentiti sunt ei, id est ad honorem eius, et erit tempus eorum, id est, dies dominationis eorum erit in seculo hoc presenti, non in futuro: quia hic dominantur, ibi torquebuntur; uel, tempus animaduersionis, pene cor uidelicet, erit in secula, quia hic incipiet, ibi nunquam finiet, hic excecantur interius ut tandem ibi crucientur exterius, quod dicit: Inimici Domini mentiti sunt ei: et tamen, licet essent inimici, cibauit eos ex adipe frumenti, id est, ex sacramentis  fidei, et de petra melle saturauit eos. Mel unde saturati sunt sapientia Christi fuit, in qua multi delectantur, in cogitatione uidelicet sacramentorum, et in solutione parabolarum eius et clamant. Nihil melius, nichil dulcius intelligi uel dici potuit. Hoc mel non de quolibet homine, sed de petra confluxit, petra autem erat Christus .



PSALMUS LXXXI. PSALMUS ASAPH.

»Deus stetit in synagoga deorum, in medio autem deos diiudicat. Usquequo iudicatis iniquitatem, et facies peccatorum sumitis? Iudicate egeno et pupillo, humilem et pauperem iustificate. Eripite pauperem, et egenum de manu peccatoris liberate. Nescierunt, neque intellexerunt, in tenebris ambulant:  mouebuntur omnia fundamenta terre. Ego dixi: Dii estis, et filii Excelsi omnes. uos autem sicut homines moriemini, et sicut unus de principibus cadetis. Surge, Deus, iudica terram, quoniam tu hereditabis in omnibus gentibus.«



ENARRATIO.

Propheta in hoc psalmo contra Iudeos loquitur, minores et maiores: exhortando maiores, ut si iniuste iudicauerunt in seruis ad uineam missis occidendis, et minores iniuste consenserunt; saltem misso herede, maiores non iniuste iudicent, uel minores iniuste eis consentiant. Et dicit sic Asaph:

Deus stetit in synagoga deorum, in medio autem deos diiudicat. Quasi dicat: uos laboratis ad hoc ut  heredem missum ad uineam interficiatis. Deus autem, uerbum uidelicet caro factum, stabit in synagoga deorum, non idolorum, non falsorum deorum, sed illorum de quibus in sequentibus dicit: Ego dixi: Dii estis. Nam sic dii sunt omnes qui imitando eum participes facti sunt eius diuinitatis, sicut et ipse particeps factus est nostre humanitatis. Nota quod dicit, Deus stetit, non quia est Dei stare, uel accubare, uel locale esse, sed quia qui stat, erectus esse uidetur; ideo semper est incommutabilis rectitudo, et ideo quasi stare Deus describitur. In medio autem deos diiudicat, alios faciens apostolos, alios faciens prophetas; uel, diiudicat deos, ante deos faciendo alia uasa in honorem, alia in contumeliam. Nota quod dicit, nam qui est in medio equaliter a circumstantibus  uidetur, et quia Deus communis est omnibus, recte in medio positus dicitur. Unde illud: Medius uestrum stetit quem uos nescitis . Usquequo iudicatis iniquitatem? Quasi dicat: Si iudicatis iniquitatem in seruis occidendis missis ad uineam, tamen ne iniuste iudicetis misso herede. Premissi enim fuerunt prophete ut uineam colerent, quos uel contumeliis affecistis, uel omnino occidistis. Misso autem herede, tandem cauete iniuste iudicare, uos o maiores. uos autem minores, usquequo facies peccatorum sumitis, id est, usquequo patribus uestris conformamini, inique eis consentiendo? Iudicate egeno et pupillo. Pupillus est qui patre caret, licet matrem habeat. Quod conuenit Domino, quia sicut eternaliter uoluit esse sine matre, ita temporaliter  uoluit esse sine patre: quod dicit, iudicate egeno et pupillo, id est, ad honorem egeni et pupilli, et humilem in hoc iudicio factum, et pauperem, cum diues esset, pro nobis factum, iustificate, id est, iustum aliis predicate. Eripite pauperem, et egenum de manu peccatoris liberate. Hoc dictum est ad minores, quia cum tot essent de minoribus ut principes eos timerent, non debuissent consentire ut principes iniuste Christum occidendum tradiderint, quia quoties aliquis iniuste uindicatur a principibus, debet a populo liberari, si hoc uidet populus quod sine rixa possit fieri. Nescierunt neque intellexerunt. Quasi dicat: Ego sic adorsus sum maiores, ne iniuste iudicarent; et minores, ne iniuste consentirent: ipsi tamen maiores nescierunt, neque minores intellexerunt, quia  si maiores cognouissent, nunquam Dominum glorie crucifixissent ; uel, si intellexissent minores, nunquam Barrabam petiissent dimitti, et Iesum crucifigi, quod dicit, nescierunt neque intellexerunt. Et hoc quare? Quia in tenebris ambulant, repellentes a se ueram lucem, que illuminat omnem hominem. Unde illud: Lux in tenebris lucet, et tenebre eam non comprehenderunt . Mouebuntur omnia fundamenta terre. Omnes in omni prelati terra moti sunt uel ad fidem uel ad perturbationem. uel mouebuntur fundamenta terre, spes uidelicet terrenorum, in quibus confidebant terreni principes. Unde illud: Transit mundus et concupiscentia eius . uel ad litteram dicamus,  mouebuntur omnia fundamenta terre, quia, Domino pendente in cruce, terremotus factus est magnus. Ego dixi: Dii estis et filii Excelsi omnes. Superius continuatur sic: Deus stetit, dicens: Ego dixi: Dii estis et filii Excelsi omnes. Quasi dicat: uos omnes, si imitati me essetis, deos facere proposui, assumendo uos mecum, ut mihi essetis coheredes. uos omnes uocaui filios Excelsi, filios non a substantia eius genitos, sed per gratiam assumptos: uos autem sicut homines moriemini, id est, in peccatis uestris permanentes, imitando primos parentes uestros, qui per inobedientiam a Deo apostatauerunt. Et sicut unus de principibus cadetis. Unus fuit de principibus qui dixit: Ponam sedem meam ad aquilonem et ero similis Altissimo ; sed quia nimis  se extollere uoluit, ideo cadere meruit: cuius exemplo omnes cadunt qui per elationem se extollunt. Surge, Deus, iudica terram, quoniam tu hereditabis in omnibus gentibus. Ipsi, imitando primos parentes, moriuntur: tu autem surge, ut iudices terram, id est, patere te iudicari secundum humanitatem, resurge secundum diuinitatem; et sic iudica terram, id est, gentem Iudaicam, que statuit oculos suos declinare in terram; quod facturus es, quia resurgens hereditabis in omnibus gentibus, quoniam Deus Pater dabit tibi gentes hereditatem tuam et possessionem tuam terminos terre.



PSALMUS LXXXII. CANTICUM PSALMI ASAPH.

»Deus, quis similis erit tibi? ne taceas, neque  compescaris, Deus: quoniam ecce inimici tui sonuerunt: et qui oderunt te, extulerunt caput. Super populum tuum malignauerunt consilium, et cogitauerunt aduersus sanctos tuos. Dixerunt: uenite et disperdamus eos de gente, et non memoretur nomen Isrel ultra. Quoniam cogitauerunt unanimiter, simul aduersum te testamentum disposuerunt, tabernacula Idumeorum et Ismelite: Moab et Agareni, Gebal, et Ammon, et Amalec, alienigene cum habitantibus Tyrum. Etenim Assur uenit cum illis, facti sunt in adiutorium filiis Lot. Fac illis sicut Madian et Sisare, sicut Iabin in torrente Cisson. Disperierunt in Endor, facti sunt ut stercus terre. Pone principes eorum sicut Oreb, et Zeb, et Zebee, et Salmana;  omnes principes eorum, qui dixerunt: Hereditate possideamus sanctuarium Dei. Deus meus, pone illos ut rotam, et sicut stipulam ante faciem uenti. Sicut ignis qui comburit siluam, et sicut flamma comburens montes, ita persequeris illos in tempestate tua, et in ira tua turbabis eos. Imple facies eorum ignominia, et querent nomen tuum, Domine. Erubescant et conturbentur in seculum seculi; et confundantur, et pereant. Et cognoscant quia nomen tibi, Dominus, tu solus Altissimus in omni terra.«



ENARRATIO.

Propheta, preuidens tribulationes quas ab impiis passurus erat Christus in corpore suo, et maxime in  ultimis temporibus, quando Antichristus seuiet contra fideles, predicit eas, ne fideles cum uiderint imminere tribulationes, admirando deterreantur, cum tanto tempore predictum sit eis quod eos tribulari oporteret, quia iacula preuisa minus nocent; et sic dicit:

Deus, quis similis erit tibi? ne taceas, neque compescaris, Deus. Quasi dicat: Deus, qui inter impios computari uoluisti, cum latronibus crucifigi; sed tamen quis priorum erit tibi similis, cum in gloria apparueris? Nullus utique. uel aliter: Miserum humanum genus tibi assimilari studet, dum eligit agi ex propria dispositione, quod fit tua predestinatione et uoluntate; sed tamen quis tibi similis? Nullus utique; et tamen pateris similari tibi impios,  non subiici tibi. uel potest psalmus iste continuari sic: Tu hereditabis in omnibus gentibus, sed prius in infirmitate cum impiis deputaberis, inter latrones crucifixus eris. Cum autem apparueris in gloria, quis priorum erit tibi similis? Ne taceas, neque compescaris, Deus. Tacuit prius, quando sicut ouis ductus est ad occisionem, et non aperuit os suum ; tacuit a iudicio, licet non a precepto. Secundo autem ueniens, ne taceas a iudicio, licet taceas a precepto, neque compescaris, Deus. Compescuisti te, quando dixisti te posse habere a Patre duodecim legiones angelorum, qui te defenderent: et tamen capi, conspui, flagellari, crucifigi te permisisti, Quoniam ecce inimici tui sonuerunt. Ecce cur dico, ne taceas, quoniam inimici tui, compresso omni metu,  sonuerunt aduersus tuos; et ideo dico ne compescaris, quoniam qui te oderunt extulerunt caput, id est, potentiam suam exercuerunt contra tuos. Et quoniam extulerunt, subiungitur: Super populum tuum malignauerunt consilium, id est, deliberato consilio uoluerunt se extollere super populum tuum, minores uidelicet, et non tantum contra populum malignauerunt consilium, sed etiam cogitauerunt aduersus sanctos tuos, dicentes unusquisque alii: uenite et disperdamus eos de gente, et non memoretur nomen Isrel ultra. Et quare hoc? Quoniam cogitauerunt unanimiter, simul aduersus te testamentum disposuerunt, id est pactum inierunt contra tuos: tabernacula Idumeorum, id est terrenorum; et Ismelite, id est sibi et non Deo obedientes. Moab et  Agareni, Gebal, et Ammon, et Amalec, alienigene cum habitantibus Tyrum. Etenim Assur uenit cum illis, facti sunt in adiutorium filiis Lot. Per Hebrea nomina intelliguntur omnes inimici Christi, a quibus sui tribulantur; et ut qui sint uideamus, interpretationes horum nominum inquiramus. Moab interpretatur, lege abutens; Agareni, alienigene; Gebal, uallis uana, id est fallaciter humilis: ubi intelliguntur hypocrite, qui se humiles ostendunt exterius, cum tamen elatio mentis extollat eos interius; Ammon, populus turbidus; Amalec, lingens terram; alienigene sunt Philisthei, potione uidelicet cadentes, quos inebriauit felicitas secularis; et hi omnes uenient cum habitantibus Tyrum. Tyrus interpretatur  angustia, ubi notantur terreni, angusti uel amore acquirendi uel timore perdendi. Quare omnes isti sic pactum inierunt? Etenim Assur uenit cum illis; facti sunt in adiutorium filiis Lot. Assur interpretatur elatus. Quis iste elatus, nisi diabolus, qui operatur in uasis suis, ut oppugnent populum Dei? Et hi iuuant filios Lot. Lot interpretatur declinans: per quem intelliguntur angeli apostate, qui declinauerunt a non esse  in infirmam miseriam. Filii Lot sunt, qui, declinantes a uera discretione, in satellitium illud angeli apostate se contulerunt. Mali enim instrumenta sunt diaboli quibus impugnat sanctos. Fac illis sicut Madian et Sisare, sicut Iabin in torrente Cisson. Disperierunt in Endor, facti sunt ut stercus terre. Pone principes eorum sicut Oreb, Zeb,  et Zebee, et Salmana. Istud non est maledictio, sed est confessio et congratulatio diuine iustitie: et hi omnes quorum nomina hic audiuimus, ab Isrelitico populo sunt dispersi et uicti. Potest etiam hodie fieri hec dispersio, si ad interpretationem nominum recurramus. Interpretatur enim Madian declinans iudicium, ubi intelliguntur illi qui iustitiam suam statuere uolunt, ut iustitie Dei non sint subiecti. Sisara est exclusio gaudii, quoniam ab impiis tandem omne excludetur gaudium. Iabin est sapiens in generatione sua; ubi designantur illi qui in mundanis sapientiis student, cum tamen sapientia huius mundi stultitia sit apud Deum. Cisson interpretatur duritia eorum, ubi notantur illi qui in mentis ariditate permanent. Unde illud: Tentauerunt Deum in inaquoso , quod dicit, fac illis sicut Madian et Sisare, sicut Iabin in torrente Cisson. Et quoniam rogat et prophetat Moab et ceteris qui malignauerunt consilium Domini, id fieri quod factum est Madian et ceteris, subiungit quid passi sint, quia disperierunt in Endor, facti sunt ut stercus terre. Unde illud: Computruerunt iumenta in stercore suo . Endor interpretatur fons carnalis generationis.---Pone principes eorum sicut Oreb, Zeb, Zebee et Salmana. Oreb interpretatur siccitas; Zeb, lupus; Zebee, uictima lupi; Salmana, umbra commotionis. Hi omnes uicti sunt a filiis Isrel. Ad quorum similitudinem prophetat hic Propheta interituros persecutores fidelium. Et ut breuiter eos comprehendat, subiungit: Omnes principes eorum, qui dixerunt: Hereditate possideamus sanctuarinm  Dei, tu, Deus meus, pone illos ut rotam, ut in circuitu uidelicet ambulent. Rota in anterioribus deponitur et in posterioribus surgit: ubi intelliguntur illi qui, obliuiscentes ea que anteriora sunt, in posterioribus se extollunt: uel pone illos ut rotam, id est, instabiles redde eos, deiiciendo eos in hoc quod putant eleuari; et sicut stipulam ante faciem uenti, id est, comparabiles fiant stipule que facile uento cedit, uelut illi facile tentationi cedunt. Unde illud: Et tanquam puluis proiiciet uentus a facie terre . Sicut ignis qui comburit siluam, et sicut flamma comburens montes, ita persequeris illos in tempestate tua, et in ira tua turbabis eos. Quasi dicat: Dico ut ponas eos sicut rotam; et hoc fiet quia facile erit tibi persequi  illos in tempestate tua, in tremendo tuo iudicio, et in ira tua turbare, dicens: Ite, maledicti, in ignem eternum . Facile igni comburere siluam propter sterilitatem, et sicut facile est flamme comburere montem, id est herbam siccam in montibus positam. Et quomodo hoc? Quia implebis facies eorum ignominia, qui hic neglexerunt faciem tuam decoram et gloriosam: et tunc querent nomen tuum, Domine, sed tarde, quia inutilis erit eis ibi penitentia. Erubescant de conscientia mala, et conturbentur se segregari a consortio bonorum, quod erit in seculum huius seculi subsecutiuum; et confundantur et pereant, et sic tandem cognoscant datum nomen tibi Dominus, cum dicent: Nos insensati existimauimus uitam illorum esse insaniam, et reliqua ;  et cognoscant quia tu solus Altissimus in omni terra, quia boni et mali tibi subiecti sunt, utens etiam malis ad salutem tuorum, ut illud: uirga furoris mei Assur, ipse uero non cognouit . uel aliter, imple facies eorum ignominia; et tamen aliqui ex illis querent nomen tuum, quia erubescent de conscientia mala, et conturbabuntur ad penitentiam, et peribunt in hoc quod erant, quia ex impiis pii efficientur; et sic cognoscent quia nomen est tibi Dominus: quod tantum illi cognoscunt, quia se uoluntarie facient seruos; et cognoscent quia tu solus Altissimus in omni terra, tam infructifera quam non infructifera.



PSALMUS LXXXIII. IN FINEM PRO TORCULARIBUS FILIIS CORE PSALMUS.

 »Quam dilecta tabernacula tua, Domine uirtutum! concupiscit et deficit anima mea in atria Domini. Cor meum et caro mea exsultauerunt in Deum uiuum. Etenim passer inuenit sibi domum, et turtur nidum sibi, ubi ponat pullos suos. Altaria tua, Domine uirtutum, rex meus et Deus meus. Beati qui habitant in domo tua, Domine, in secula seculorum laudabunt te. Beatus uir cuius est auxilium abs te: ascensiones in corde suo disposuit, in ualle lacrymarum, in loco quem posuit. Etenim benedictionem dabit legislator, ibunt de uirtute in uirtutem, uidebitur Deus deorum in Sion. Domine Deus uirtutum, exaudi orationem meam: auribus percipe, Deus Iacob. Protector noster, aspice, Deus, et respice in faciem Christi  tui, quia melior est dies una in atriis tuis super millia. Elegi abiectus esse in domo Dei mei, magis quam habitare in tabernaculis peccatorum. Quia misericordiam et ueritatem diligit Deus, gratiam et gloriam dabit Dominus. Non priuabit eos qui ambulant in innocentia: Domine uirtutum, beatus homo qui sperat in te.«



ENARRATIO.

Psalmus iste, cuius titulus habet in finem pro torcularibus, nichil uidetur agere de prelo, uel de fixinis [fiscinis], uel de lacu, uel de ceteris instrumentis que pertinent ad uisibilia torcularia; sed admonet Spiritus sanctus quatenus ea intelligamus in hoc psalmo que mystice intelliguntur per hec uisibilia  torcularia: quapropter quid agatur in his uisibilibus recordemur, et per hoc uideamus qualiter illa mystice fiant in Ecclesia. Uua certe pendet in uitibus et oliua in arboribus, et libero ere, dum sic pendent, fruuntur. His duobus fructibus solent parari torcularia, quia uua non est uinum, nec oliua oleum, antequam in torculari premantur. Sic et homines quos predestinauit Deus conformes fieri imaginis Filii sui , qui magnus in passione expressus est botrus, antequam accedant ad seruitutem, deliciosa fruuntur libertate. Sed quoniam scriptum est: Fili, accedens ad seruitutem Dei, sta in iustitia et tremore, et prepara animam tuam ad tentationem : unusquisque accedens ad seruitutem Dei, recognoscat  se ad torcularia accessisse, quia ibi tribulabitur, ibi comprimetur et affligetur, non ut in hoc mundo pereat, sed ut in apothecas Dei diffluat. Et quoniam hoc non fit nisi per pressuram, merito Ecclesia huius temporis comparatur torcularibus. Sequitur, filiis Core. Core interpretatur clauus. Clauus iste, Christus in Caluarie loco crucifixus, et a quodam caluo prefiguratus, Eliseo uidelicet propheta. Ut huius calui filii simus nos adhortatur Psalmus iste, ne insultemus ei uelut pueri stulte garruli insultabant caluo illi calui istius typum gerenti; qui a bestiis deuorati sunt . Quare cauendum est nobis ne insultantes a bestiis deuoremur, principibus uidelicet tenebrarum: quare simus eius filii, id est imitatores,  non mundi amatores. Neque enim frustra pecunia, que in hoc mundo amatur, rotunda formatur: ut scilicet ostendat se mobilem et instabilem, et sic deterreat amatores suos. Dicit autem sic Asaph:

Quam dilecta tabernacula tua, Domine, non tantum hominum, sed etiam uirtutum celestium, id est, castra tua in quibus recipies dilectos tuos, quam incomparabiliter sunt dilecta. Et quia dilecta sunt, concupiscit anima mea in atria Domini, celestem uidelicet Ierusalem, que atriis comparatur, quoniam omni delectatione plena inuenitur, sicut atria in quibus plantantur herbe dulces, flores pulchri, ut homines ibi delectentur.  Concupiscit anima mea et concupiscendo deficit, a terrenis uidelicet, quomodo alibi defecit spiritus meus . Illa in se defecit, et ideo in te proficit, quia nullus in te proficit, nisi qui defectum suum attendit. Nota quia tabernacula, licet alibi accipiantur domus militie, hic tamen non incongrue accipiuntur pro celesti habitatione; quia ibi quisque tutus erit quasi forti castro munitus, ibi nulla erit sollicitudo, ibi neque nubent neque nubentur . uel sic: Quam dilecta tabernacula tua, Domine uirtutum; id est, domus tue militie, in quibus tuos quasi in tabernaculis affligis, Ecclesie uidelicet istius temporis, quam dilecte sunt tuis! quia non solum tribulamur, sed et in tribulationibus gloriamur.  Concupiscit et deficit anima mea in atria Domini. Quasi dicat: Ideo dilecta sunt tabernacula tua, in quibus modo affligimur, quia anima mea in illis, subaudis posita, concupiscit conscendere in atria Domini, quia ex istis tabernaculis ad illa atria suspiramus: hic seminamus, ibi metemus, quia ubi ploratur, ibi seminatur. Unde illud: Euntes ibant et flebant, mittentes semina sua . Sed quod in fletu seminant, illud in exsultatione metent; unde illud: uenientes autem uenient cum exsultatione, portantes manipulos suos . Cor meum, et caro mea exsultauerunt in Deum uiuum. Quasi dicat: Ideo quia tabernacula tua dilecta sunt, cor meum, id est interior mens, et caro mea, id est exterior  mens, exsultauerunt in Deum uiuum, per quem uere uiuitur, per quem est omne quod est. Et merito exsultauerunt caro mea et cor meum: etenim passer inuenit sibi domum, et turtur nidum ubi reponat pullos suos. Passer est auis querula, significans fideles animas, que attendunt in hac peregrinatione omnia esse caduca et transitoria, ideo queruntur sibi prolongari exsilium et se differri a patria: quia in hoc desiderio ingemiscunt, ipsi quasi domum inuenerunt, ubi iam in spe inhabitant, et ad quam quandoque peruenturi sunt. Turtur est auis gemens, significans homines bene operantes, famelicos saturantes, nudos uestientes, infirmos uisitantes; et quoniam multi hoc faciunt, sed frustra, quia fide carent, ideo dicit quia inuenit  nidum, id est fidem et ecclesiastica instituta, ubi reponat pullos suos, id est bona opera sua, quia ueri sacrificii locus non est extra catholicam Ecclesiam. Nota quod bene dicit, quod passer inuenit sibi domum et turtur nidum, quia fidelis anima que hic nunc est in amore superne habitationis, in qua iam per spem inhabitat, quandoque habitura est maiorem cum illuc peruenerit; ideo quasi domum inuenisse dicitur, quia eius amor nunquam deficiet; quia cum pulchritudo sit insatiabilis, caritas erit indefectibilis; quia cum tria sint, fides, spes, caritas , fides et spes transibunt, caritas tantum remanebit: et quoniam fides est ad tempus permansura, ideo nido comparatur.  Nota quia caro turturi comparatur, propter dolores plurimos quibus affligitur: quod dicit, et turtur nidum ubi reponat pullos suos. Et quid nidum uocet, subiungit: Altaria tua, Domine uirtutum, rex meus, id est recreans, Deus meus, creans me. Per altaria fides et ecclesiastica instituta denotantur, quoniam sicut in altari fiunt oblationes, ita in fide bonorum operum confirmationes, quia impossibile est sine fide quemquam saluari.

Beati qui habitant in domo tua, in secula seculorum laudabunt te. Nota quod omnis beatus, uel habendo uel agendo beatus est. Ille autem qui habitat in domo Domini beatus est et habendo et agendo:  habendo, quia Deum possidet qui est ei omnia in omnibus: agendo etiam est beatus, quia in eternum Deum laudabit. Laus ista non est ex necessitate, sed ex uoluntate et summa uoluptate. Omnis autem dispositio humanorum actuum fit ex necessitate: in domo autem Domini nulla est necessitas, sed pulchritudo insatiabilis, quam comitatur amor indefectibilis, et ideo laus indefectibilis. Potest sic continuari uersus iste, Quam dilecta tabernacula sunt tua, Domine! ideo beati qui habitant in domo tua, Domine, nec tantum beati qui sunt in peruentione, sed etiam qui sunt in itinere; quod dicit: Beatus uir cuius est auxilium abs te, hoc est, qui in hac peregrinatione a te habet auxilium, ut a peregrinatione suscipiatur ad patriam. Et unde sit beatus, subiungitur,  disposuit ascensiones in ualle lacrymarum, ubi difficile est ascendere; sed si uis ascendere, necesse est amare in hac lacrymabili ualle. uallis lacrymarum est uita ista misera, in quam decidimus per lapsum primi parentis. Eramus enim in ipso in monte gaudii, sed apostatauit primus parens, et eiectus est de summitate uirtutum in profunditatem uitiorum et in uallem lacrymarum. In qua ualle quis positus, si non uult submergi, necesse est ut disponat ascensiones, eundo in locum quem posuit Deus primo homini ad inhabitandum. uel sic, Disposuit ascensiones in ualle lacrymarum, positus in loco quem ipse homo sibi posuit, et ad quem culpa sua eum descendere cegit. Et quomodo disponit homo in corde suo ascensiones? Nam qui dedit legem deprimentem,  dabit et gratiam subleuantem; quod dicit: Etenim legislator dabit benedictionem, id est gratiam subleuantem, et quemque bonum multiplicantem, quod impossibile erat facere legi, quia lex neminem iustificauit, sed omnia sub peccato conclusit. uenit mandatum, et reuixit peccatum . Nesciebatur enim concupiscentia esse peccatum donec lex diceret: Noli concupiscere. Unde Apostolus. Lex subintrauit ut abundaret delictum; ubi autem abundauit delictum, superabundauit et gratia ; quia qui per legem fuerunt deiecti et egrotati, per gratiam sunt erecti et sanati, quod auctoritate Euangelii comprobatur. Erat Hierosolymis Probatica piscina, quinque porticus habens, ubi iacebat multitudo infirmorum, etc. . Aqua illa habens quinque porticus notat Iudaicum  populum, quinque libris Moysi circumseptum: ubi iacebant egroti, quia omnes qui carnaliter legem intellexerunt, per quinque libros Moysi administratam, iacuerunt egroti. Sed, ueniente angelo, mouebatur aqua, et sanabatur unus. Angelus iste est Christus, magni uidelicet consilii angelus . quo ueniente mota est aqua, id est turba Iudaica in mortem ipsius: ad quam mortem quisquis credendo accessit, sanatus est, uidelicet a peccatis mundatus. Sed unus tantum sanatus est, quia multiplicitatem reiecit, unitatem elegit. Omnes enim electi unum debent esse in Christo, quia unus Christus, una fides, unum baptisma . Ecce qualiter gratia subleuauit quos lex depressit; quod hic dicit, etenim legislator dabit benedictionem;  non recens Deus uidelicet, sed priorum temporum, dabit benedictionem, id est gratiam subleuantem; et sic ibunt de uirtute ad uirtutem, de uirtute uidelicet operationis in uirtutem contemplationis. uirtutes operationis sunt fortitudo, temperantia, prudentia, iustitia. Que cessabunt quando uidebitur Deus deorum in Sion, id est in contemplatione, quia non erit ibi hostilis inuasio contra quam necessaria sit fortitudo; nulla surgent ibi incentiua, que refrenanda sint temperantia; nullus erit ibi egenus, cui per iustitiam communicande sint res alique pre inopia sua; nullum erit malum, quod per prudentiam a bono sit discernendum: quia ibi uidebitur Deus deorum in Sion. Deus uidelicet Christianorum, et per gratiam, ut dii sint, assumptorum.  Domine Deus uirtutum, exaudi orationem meam. uidens Asaph qui hic loquitur, quia adhuc gauderet in spe, nondum in re, rogat perseuerantiam bonorum operum, ne a spe illa decidat. Quasi dicat: Ut uideam Deum deorum, tu Domine Deus uirtutum, exaudi orationem meam, factam pro incremento uirtutum: et auribus percipe, Deus Iacob, ut sicut ex Iacob fecisti Isrel, ita ex me facias Deum uidentem; et tu, protector noster, aspice per gratiam, qui despexisti per iram; et respice in faciem Christi tui, id est, innotescere fac nobis Christum tuum, ut per illum eamus de uirtute in uirtutem: uel, respice in faciem Christi tui, id est, in illos in quibus apparet facies et uoluntas Christi tui: et ideo rogo ut exaudias et aspicias, quia in atriis tuis, id est in celesti  Ierusalem, est melior dies una, id est continua quam nulla nox interpolat, quam non precedit dies hesternus, quam non urget crastinus, quia dies est sine fine mansura; et hec dies est melior super millia dierum nostrorum, secundum tempora dispositorum, quia ibi pulchritudo insatiabilis, lux indefectibilis. In istis sunt omnia mobilia et cito transitoria: et ideo elegi abiectus esse in domo Dei, ubi nullus est tamen abiectus quia si posset esse ut illic aliquis uilis et abiectus haberetur, ego tamen mallem ibi esse uilis et abiectus, quam habitare cum Domino in tabernaculis peccatorum: uel sic quia melior est dies una, ideo elegi abiectus esse in domo Dei, id est in hac Ecclesia ubi despiciuntur fideles, magis quam cum dominio uersari in tabernaculis peccatorum, consentiendo  prauis operibus eorum; et hoc ideo quia scio quod non repellet Dominus humiliantes se: quia hic eos adiuuat, ibi remunerat: quia diligit misericordiam, qua uocat ad fidem, et iustificat impium. Diligit et ueritatem, quia remunerat operatorem per dilectionem: uel, diligit ueritatem, quia uerax in promissis. Dabit gratiam, id est perseuerantiam bonorum operum, et gloriam, id est immortalitatem carnis. Et uere dabit gratiam et gloriam, quia non priuabit bonis eos qui ambulant in innocentia, id est, illos qui uiuunt innocenter. Et quandoquidem non sunt priuandi bonis qui ambulant in innocentia, Domine uirtutum, ergo beatus homo qui sperat in te.



PSALMUS LXXXIu. IN FINEM FILIIS CORE PSALMUS.


»Benedixisti, Domine, terram tuam, auertisti captiuitatem Iacob. Remisisti iniquitatem plebis tue, operuisti omnia peccata eorum. Mitigasti omnem iram tuam, auertisti ab ira indignationis tue. Conuerte nos, Deus salutaris noster, et auerte iram tuam a nobis. Nunquid in eternum irasceris nobis? aut extendens iram tuam a generatione in generationem? Deus, tu conuersus uiuificabis nos, et plebs tua letabitur in te. Ostende nobis, Domine, misericordiam tuam, et salutare tuum da nobis. Audiam quid loquatur in me Dominus Deus, quoniam loquetur pacem in plebem suam, et super sanctos suos et in eos qui conuertuntur  ad cor. uerumtamen prope timentes eum salutare ipsius, ut inhabitet gloria in terra nostra. Misericordia et ueritas obuiauerunt sibi, iustitia et pax osculate sunt. ueritas de terra orta est et iustitia de celo prospexit: etenim Dominus dabit benignitatem, et terra nostra dabit fructum suum. Iustitia ante eum ambulabit, et ponet in uia gressus suos.«



ENARRATIO.

In hoc psalmo loquitur quidam ex filiis Core aliis filiis Core, prophetando eis aduentum Saluatoris nostri Iesu Christi; et exhortatur eos ut non tantum de aduentu eius congratulentur, sed etiam passionem eius imitentur. Dicit autem sic:

Benedixisti, Domine, terram tuam, auertisti captiuitatem  Iacob. Quasi preteritum dicit Propheta quod in spiritu preuidet futurum. Quasi dicat: Domine, uerbum tuum benedixisti, id est, benedicens terram tuam; humanam uidelicet naturam, personaliter eam tibi uniendo. Nota hanc terram esse benedictam, in omnibus uidelicet uirtutibus multiplicatam, quia in ea habitat omnis plenitudo diuinitatis corporaliter et solide. Auertisti captiuitatem Iacob. Captiuitas ista non est in exteriori, sed in interiori. Non enim nos liberauit a barbaris nationibus, quas nondum incurrimus, sed a mortuis operibus. De hac captiuitate dicit Paulus: uideo aliam legem in membris meis, repugnantem legi mentis mee, et captiuum me ducentem in legem peccati et mortis .  Quis etiam liberator sit istius captiuitatis, ipse Paulus sub hac captiuitate clamans ostendit: Infelix ego homo, quis me liberabit de corpore mortis huius? Gratia Dei per Iesum Christum Dominum nostrum . uel sic, Benedixisti, Domine, terram tuam, id est humanam naturam a te creatam, que maledicta fuit in primo parente, cui dictum est: Maledicta terra in opere tuo . Auertisti captiuitatem Iacob. Et quomodo hoc? Quia remisisti iniquitatem plebis tue, que intensa fuit in primo parente, quia omnes inuoluit, et nulli remittitur nisi illi qui intensam eam intendit. Confiteris ergo te esse in captiuitate, ut dignus sis liberari a captiuitate. Nam qui hostem  suum non intelligit, quomodo inuocat liberatorem? operuisti omnia peccata eorum: operuisti, dico, ut non uideres, id est, illa in plebe tua non uindicares. Et ecce qualiter operuisti peccata eorum, quia mitigasti omnem iram tuam, tam in originali peccato quam in actuali. Nota iram Domini mitigatam, non penitus ablatam, quia etsi condonata sunt peccata, tamen adhuc in nobis manet peccatorum pena: etsi cessauit ira quantum ad damnationem, non desiit adhuc ad probationem. Auertisti ab ira indignationis tue. Quasi dicat: Nunc mitigasti iram, et quandoque auertes te ab ira indignationis tue, eam penitus auferendo et tuos gloria incorruptibilitatis coronando. Conuerte nos, Deus salutaris noster,  et auerte iram tuam a nobis. Quoniam de futuro ista dicuntur, quamuis uerba preterita sonant, sequitur et dicit: Conuerte nos, Deus, auersos a te; tu dico, salutaris noster, et auerte iram tuam a nobis. Ecce constat nondum factum esse quod dicebat esse factum: quia orat ut fiat. Nam cum prius dixit, auertisti captiuitatem, operuisti peccata ut de futuro dicere se ostenderet, ad orationem se conuertit, sic: Conuerte nos, Deus salutaris noster, et auerte iram tuam a nobis. Ex ira Dei mortales sumus: ira Dei in istam terram in egestate et labore uultus nostri manducauimus panem. Hoc enim audiuit Adam, quando in illo omnes eramus, quia in Adam omnes moriuntur : quod ille audiuit usque ad nos peruenit.  Nondum enim nos eramus, sed in Adam eramus, et ideo quidquid in eo diuina sententia sancitum est, hoc usque ad nos peruenit, ut moreremur. Ea autem peccata parentum non pertinent ad filios, que faciunt parentes iam natis filiis. Iam enim filii nati ad se pertinent, et parentes ad se. Itaque illi qui nati sunt, si tenuerint uias parentum suorum malas, necesse est ut portent et merita illorum. Si autem mutauerint se, et non fuerint imitati parentes malos, incipiunt habere meritum suum, non meritum parentum. Usque adeo non obest tibi peccatum patris, si te immutaueris: ut nec patri tuo obsit, si se immutauerit. Nunquid in eternum irasceris nobis, aut extendes iram tuam a generatione in generationem?  Quasi dicat: Dico ut conuertas nos aduersos a te, et auertas iram tuam a nobis, conformando nos illi quem missurus es , quod et tu facies, quoniam non permanebit ira tua in eternum; quod dicit, nunquid in eternum irasceris nobis; aut extendes iram tuam a generatione carnali in generationem spiritualem, ut sicut ira tua permansit in ueteri populo, sic permaneat in populo gratie? Fuit enim prima generatio mortalis de ira tua, erit altera generatio immortalis de misericordia tua. Deus, tu uiuificabis nos. Quoniam promisit iram Domini mitigandam et non in eternum mansuram, ne hoc sibi quisque putaret ex merito fieri, subiungit: Deus, tu conuertis, id est, tu uocas nos ad uersionem,  tu uiuificabis nos, ut sic intelligamus quod non solum uiuificatio nostra ex te sit, sed etiam iustificatio ac cenuersio, ut uiuificemur, et plebs tua, non amplius sua, letabitur in te, et non in se. Malo enim suo letabitur in se, bono autem suo letabitur in te. Nam, quando uoluit habere gaudia de se, inuenit luctum in se. Nunc uero, quia totum gaudium nostrum Deus est, qui uult, secure in illo gaudeat qui non potest perire. Omnia enim terrena, in quibus homo gaudium sibi proponit, peritura sunt, et hominem ad perditionem secum trahunt. Gaude ergo in illa luce quam non precedit hesternus dies, nec sequitur crastinus. Que sit illa lux ipsemet ostendit: Ego sum, inquit, lux mundi : Ecce, dicendo, ego sum lux mundi, uocat te ad se: cum uocat te, conuertit te;  cum conuertit te, sanat te, cum sanauerit te, uidebis conuersorem tuum, cui dicitur: et plebs tua letabitur in te. Et ut letetur in te; ostende nobis, Domine, misericordiam tuam, et salutare tuum da nobis, id est, hominem ostende hominibus, et salutare tuum da nobis, Deum uidelicet in maiestate sua nobis diis factis contemplari. Ecce magna misericordia, quia ut panem angelornm manducaret homo, redemptor angelorum factus est homo. Ecce materna affectio, quia cum indigni eramus in soliditate maiestatis sue comedere, a se ipso nobis lac prebuit et effudit cum nobis inuisibilis in humana natura apparuit, et fecit se talem, qualis possit ab hominibus capi. Deum enim Christum nullus hominum capere poterat, sed factus est hominibus homo, seruauit se Deum diis, de quibus  dictum est: uos autem, dii estis et filii Excelsi omnes . Isti dii uidebunt ipsum sicuti est, si permanent in eo qui nunc in Domino Deo credunt: quia qui nunc gaudet in spe, quandoque gaudebit in re, quia uidebit eum sicuti est. Hoc enim ipse promisit, et manifestabo ei meipsum . Quare ergo non uidemus adhuc patrem nostrum? Quia nondum apparuit quid erimus. Et quid erimus, Ioannes in Epistola sua manifestat: Scimus, inquit, quia cum apparuerit, similes ei erimus, quia uidebimus eum sicuti est . Audiam quid loquatur in me Dominus Deus. Quasi dicat: Oraui Dominum ut ostenderet nobis misericordiam suam: quod reuera faciet, quia intus audio quid loquatur in me Dominus Deus. Et quid audio? Quoniam loquetur pacem in plebem suam. Unde  Apostolus: ueniens, inquit, Dominus euangelizauit pacem his qui prope erant , pacem de qua dicitur, In me pacem habebitis, in mundo autem pressuram : uel illam qua erit Deus omnia in omnibus ; uel aliter: Ostende nobis, Domine, misericordiam tuam, et ut ostendas, ego inquantum possum me idoneum faciam, quia cohibebo me ab omni strepitu mundi, et, obturans aurem contra tumultuantem huius uite inquietudinem, uertam me ad interius meum, ut audiam non aure exteriori, sed aure interiori, aure uidelicet audiendi quid in me loquatur Dominus Deus. Et merito audiam, quoniam loquetur pacem in plebem suam futuram. Pax quidem ubi nullum bellum est, ubi nulla  contradictio, ubi nullus resistit, nulla aduersitas est: hec talis pax non est hic querenda, quia nullus est sanctorum cui non sit conflictus cum diabolo, et qui non luctetur cum uitiis et concupiscentiis, refrenando uidelicet illicitos motus. Et quia in hoc mundo non potest esse pax uera, amemus illam que futura est, et in illo mundo per spem reficiamus, quia, cum uenerit, erit finis totius pugne, sine qua modo nec sanctus est. Nam nullus iustus est alienus a penis peccati, fame, siti, lassitudine, contra que pugnandum est, quia ab illis impugnamur. Pugnat enim, et querimus cibo refici: iterum ipsa cibi defectio erit nobis refectio. Si ad superfluitatem eum capimus, fatigamur: sedere querimus, et iterum deficimus, si in sessione diu perseueramus.  Quare, cum non sit refectio uera, contemnamus ea que nos impugnant, et amemus ea que loquitur Dominus, ueniens in plebem suam. Et, ne Iudaicus populus sibi applaudens diceret: Nos sumus populus eius, nobis tantum annuntiabitur pax illa, determinat super quos sit uentura pax illa, sic: Et super sanctos suos, et in eos qui conuertuntur ad cor. Non tantum sola Iudea erit plebs eius, sed ex omnibus colligetur plebs sua, quia ex omnibus erunt aliqui sancti, et ex omnibus conuertentur aliqui ad cor. Conuertuntur autem ad cor qui attendunt se ad imaginem Dei esse creatos, et qui resculpunt cor suum ab illicitis et uariis cogitationibus terrenorum quibus impediuntur ne celestia tantum contemplentur: quibus sepe dicitur: Redite, preuaricatores, ad cor  . uerumtamen prope timentes eum salutare ipsius. Quasi dicat: Licet omnibus conuertentibus ad cor pax illa futura sit, tamen prope timentes eum, id est, qui ei seruiunt ex timore, non ex amore, prope Iudeos uidelicet, erit salus ipsius, quoniam salus est ex Iudeis . Et qualiter salutare sit prope eum, ipse exponit: ut inhabitet gloria, id est, uerbum caro factum , in terra nostra, Iudeorum uidelicet, quoniam ibi corporaliter habitauit, inde predicare cepit, inde apostoli et illuc prius missi, ibi templum, ibi sacrificabatur, inde uidelicet uirgo Maria que Christum peperit, ibi mirabilia fecit, postremo tantum honorem illi genti detulit, ut, cum eum interpellaret quedam mulier Chananea, salutem querens filie sue; diceret ei: Non sum missus nisi  ad oues que perierunt domus Isrel . Hoc ergo Propheta in spiritu preuidens ait: uerumtamen prope timentes eum salutare ipsius. A Iudeis enim tantum timebatur, quia ipsi ab eo carnalia petebant: timebatur ab eis ne daret illos in captiuitatem, ne terram illis auferret, ne in grandine contunderet uites eorum, ne faceret steriles uxores eorum. Hec enim carnalia promissa Dei tenebant, et ideo eum timebant. Gentes autem similiter terrena petebant, sed non a Deo, quia ab idolis suis omnia sibi dari crediderunt. Ut inhabitet gloria in terra nostra, in qua gloria omnia condonantur delicta. Misericordia et ueritas, qua implentur promissa, obuiauerunt sibi, quia hec duo in Christo conueniunt.  ueritas in eo fuit, quantum ad Iudeos, quia eis promissus fuit, ibi diuina eloquia fuerunt. Misericordia, ubi? in illis qui dimiserant Deum suum et conuerterant se ad demonia: sed nunquid et eos despexit? Non, quia per misericordiam eos uocauit. Quomodo si diceret, uoca et istos longe fugitiuos qui multum a me recesserunt. uoca, et inuenient me querentem se, quia ipsi uolebant querere me. Ecce qualiter in Christo misericordia et ueritas obuiauerunt sibi. Sequitur, Iustitia et pax osculate sunt. Hoc ad nos pertinet, quia, ueniente Christo, iustitia et pax per gratiam eius in hominibus conuenerunt. Nota quia si non amaueris pacem, non habebis. Amant enim se duo ista iustitia et pax, et osculantur se, ut, qui fecerit iustitiam, inueniat pacem. Oportet ergo ut  precedat iustitia, et sequatur pax; iustitia dicit: Non furtum facies, non adulterabis ; non facias alteri quod pati non uis . Hec forsitan contemnis, et dicit tibi pax: Quid me queris? Amica sum iustitie, quemcunque inuenero inimicum amice mee, ad illum non accedo. uis ergo uenire ad pacem? fac iustitiam. Unde alius psalmus dicit: Declina a malo, et fac bonum . Hoc enim facere est iustitiam, et sic inquire pacem; et sequere eam et iustitiam, et iustitia et pax se osculantur sic. Quod autem ut fiat, ueritas de terra orta est, id est, Christus qui de semetipso dicit: Ego sum uia, et ueritas, et uita . De uirgine Maria nascetur, et sic iustitia, id est fides, iustificans, de celo prospexit, scilicet de homine Dominico  nos prospiciet. Et unde hoc? Etenim Dominus dabit benignitatem, id est, abundantem gratiam, et sic terra nostra, que prius germinauit spinas et tribulos, dabit fructum suum, fructum uidelicet bone operationis: et hoc non ex merito, sed ex gratia Dei, quia iustitia, Christus uidelicet a quo processit omnis iustitia, ante eum ambulabit: fungitur uidelicet uice legati, reconciliationem faciens inter summa et ima, et ponet gressus suos, id est, affectiones suas, in uia, id est, in hominibus iam uia sua factis. Possunt superius quedam aliter legi, sic: Et super sanctos suos, id est, grana in Iudaico populo, et in eos qui conuertuntur ad cor. Hoc de gentibus dictum est, que auerse erant a corde, quia uim rationis amiserant, Deum ignorabant, idola  adorabant, creaturas Creatori preponebant; conuerse fuerunt ad cor, id est, ad rationem insistendam, quando se immundos et quasi porcos intellexerunt, peccata attenderunt, medicum sibi necessarium putauerunt. uerumtamen prope timentes eum. Quasi dicat: Licet pax Domini, siue pax futura, uita scilicet eterna, siue reconciliatio ipsa, per sapientiam Dei Patris humano generi exhibita, futura sit super eos qui conuertuntur ad cor, tamen superest ut qui stat, uideat ne, cadat , ut illi, uidelicet qui conuersi sunt ad cor suum, timeant ne iterum per preuaricationem suam a corde recedant, quia prope taliter timentes est salutare ipsius, ad hoc uidelicet, ut inhabitet gloria, Christus  uidelicet, in terra nostra, id est, in corpore nostro sibi conformato. Unde Paulus: Ut sciat unusquisque possidere uas suum in sanctificatione et honore, non in passione desiderii, sicut gentes que ignorant Deum . uel sic, ut inhabitet gloria immortalitatis, relinquitur ut per inobedientiam quam seruamus homini Dominico, reuertatur gloria incorruptibilitatis ad terram nostram. Misericordia et ueritas obuiauerunt sibi. Quasi dicat: Sic loquetur Dominus pacem super sanctos suos et in eos qui conuertuntur ad cor, quia misericordia et ueritas conuenient in ipso, iustitia et pax osculate sunt in nobis, quia, iustificati per ipsum, pacem cum Deo habebimus per ipsum . Et quomodo hoc? Quia ueritas de terra orta est, id est, uera confessio orietur ex  hominibus, quia nichil uerius quam ut homo confiteatur se esse peccatorem. Quod attendens publicanus percutiebat pectus suum, dicens: Deus, propitius esto mihi peccatori . Ecce ueritas de terra orta est, quia confessio peccatorum ab homine facta est. Sed quid sequitur? Amen dico uobis, descendit hic iustificatus in domum suam ab illo . Ut autem cognoscamus quia ueritas confessionem significat, audiamus Ioannem dicentem: Si dixerimus quia peccatum non habemus, nosipsos seducimus, et ueritas in nobis non est . Quoniam autem facta confessione, fides iustificans de celo, id est, de diuinitate nos prospiciat, ille idem Ioannes subiungit, dicens: Si confiteamur peccata nostra, fidelis est et iustus ut remittat nobis peccata,  et purget nos ab omni iniquitate ; tanquam si diceret diuina scientia: Parcamus huic homini, quia ipse non parcit sibi: ignoscamus, quia ipse se agnoscit. Conuersus est ad se puniendum, conuertar ego ad eum liberandum. Ecce qualiter iustitia de celo prospexit, hoc autem non ex merito, sed ex gratia. Etenim Dominus dabit benignitatem, id est, gratiam abundantem ut incipiat delectare iustitia, quem primo delectabat iniquitas; et qui primo gaudebas ebrietate, gaudeas nunc sobrietate; quem primum delectabat aliena rapere, delectet nunc propria largiri: et sic terra nostra dabit fructum suum, et hoc ideo, quia iustitia, id est, confessio nostra que est hominem iustificans. Unde illud: Corde creditur  ad iustitiam . Ante eum ambulabit, id est, Domino beneplacita erit, quia sic ponet gressus suos in uia, id est, affectiones suas in hominibus.



PSALMUS LXXXu. ORATIO DAuID.

»Inclina, Domine, aurem tuam, et exaudi me, quoniam inops et pauper sum ego. Custodi animam meam, quoniam sanctus sum: saluum fac seruum tuum, Deus meus, sperantem in te. Miserere mei, Domine, quoniam ad te clamaui tota die: letifica animam meam serui tui, quoniam ad te, Domine, animam meam leuaui. Quoniam tu, Domine, suauis et mitis, et multe misericordie omnibus inuocantibus te. Auribus percipe, Domine, orationem  meam, et intende uoci deprecationis mee. In die tribulationis mee clamaui ad te, quia exaudisti me. Non est similis tui in diis, Domine, et non est secundum opera tua. Omnes gentes, quascunque fecisti, uenient et adorabunt coram te, Domine, et glorificabunt nomen tuum. Quoniam magnus es tu et faciens mirabilia, tu es Deus solus. Deduc me, Domine, in uia tua, et ingrediar in ueritate tua: letetur cor meum, ut timeat nomen tuum. Confitebor tibi, Domine Deus meus, in toto corde meo, et glorificabo nomen tuum in eternum. Quia misericordia tua magna est super me, et eruisti animam meam ex inferno inferiori. Deus, iniqui insurrexerunt super me, et synagoga potentium quesierunt animam meam, et non proposuerunt te in  conspectu suo. Et tu, Domine Deus, miserator et misericors, patiens et multe misericordie, et uerax. Respice in me et miserere mei: da imperium tuum puero tuo, et saluum fac filium ancille tue. Fac mecum signum in bonum, ut uideant qui oderunt me, et confundantur, quoniam tu, Domine, adiuuisti me, et consolatus es me.«



ENARRATIO.

Nullum maius donum prestare posset hominibus Deus Pater quam quod uerbum suum, per quod omnia condidit, illis caput faceret, et ipsos homines tanquam membra ei coaptaret, et cum Patre Deus esset et cum hominibus homo: qui et orat pro nobis, et orat in nobis, et adoratur a nobis. Orat pro nobis, quia sacerdos et uictima est, quotidie apud Deum  Patrem interpellans pro nobis. Orat in nobis, quia caput nostrum est. Nec hoc mirum, si sunt in una uoce Christus et Ecclesia sua, quia sunt in uno corpore. Oratur a nobis, ut Deus noster: oratur in forma Dei, orat in forma serui: hic Creator, ibi creatura: eius oratione titulatur psalmus iste. Ipse enim orat in hoc psalmo, non ex necessitate, sed ut nos doceat orare, et formam orandi nobis instituat. Dicit autem sic:

Inclina, Domine, aurem tuam et exaudi me. Caput nostrum ex forma serui sic dicit: Domine, uerbum, inclina aurem tuam et exaudi me: tu serue, in forma Domini tui, sic. Inclina, Domine, aurem tuam, et exaudi me. Ipse uere inclinat aurem, sed tu non erigis ceruicem: humiliato enim appropinquat, et ab elato se elongat. Nota quia humano modo loquitur, cum dicit:  Inclina, Domine, aurem tuam, et exaudi me. Quia solent homines, cum rogantur ab amicis, quamdam affectionem premonstrare, et sic amicos exaudire: quod dicit, Inclina, Domine, aurem tuam, et exaudi me. Quasi dicat: Aeger sum, et non possum me erigere ad te, quia non est hominis dirigere uiam suam , tu autem, more fidelis medici, inclina ad me aurem tuam, et exaudi me. Et debes me exaudire, quoniam inops, id est sine ope, nullum adiutorium habens nisi in te, et pauper sum ego, id est, in omnibus insufficiens. Nota quia inops et pauper, id est, humilis et confitens, tantum exaudiuntur, non enim ad saturatum et ad iactantem se quasi nichil sibi desit inclinatur auris Dei. Diues enim Phariseus  iactabat multa, inops publicanus confitebatur: hic exauditus est, ille damnatus . Nec tamen dicendum quod nullo modo Deus exaudiat diuites, quia si diuites nati sunt, in amplo uidelicet patrimonio et in magna familia, uel ad eum locum humanarum rerum ascenderunt ubi ditati sunt, possunt exaudiri, tantummodo de diuitiis non presumant, sed abiiciant a se omnia que circumfluunt ad presumptionem, attendentes Paulum dicentem: Precipe diuitibus huius seculi, non superbe sapere, nec sperare in incerto diuitiarum . Hoc attendit Abraham, quem Scriptura plurimum auri et argenti habere, et diuitem in terra esse annuntiat. Ipse enim intantum pro nichilo habebat diuitias ut iussus a Domino, immolare filium non dubitaret  cui diuitias  seruabat; hoc etiam attendit Iob, qui in magnis diuitiis innocenter uixit, et, amissis omnibus, Deo benedixit . Imitentur ergo diuites seculi hos duos patres, et inclinabit eis Dominus aures uelut inopibus et pauperibus: quia noui contribulatum cor eorum, et non oberunt eis diuitie, nisi peccent in presumptione; sicut ad salutem non prodest paupertas, si desit humilitas; quia Lazarus pauper et ulcerosus merito inopie sue non est ab angelis susceptus, neque diues peccato diuitiarum suarum ad tormenta missus , sed in paupere humilitas est glorificata, et in diuite superbia damnata. Custodi animam meam, quoniam sanctus sum. Fuerunt quidam qui dixerunt, uerbum Patris sumpsisse carnem et non animam: quorum errorem ut non  imitemur, audiamus ipsum Deum orantem et dicentem: Custodi animam meam, quoniam sanctus sum. Hanc causam nullus potest pretendere ut exaudiatur, nisi ille qui sine peccato erat in hoc mundo, peccatorum non commissorum, sed omnium dimissorum. Ipse enim est sanctus, non ab aliis sanctificatus, sed omnes alios sanctificatos sanctificans, et ideo secure dicat: Custodi animam meam, quoniam sanctus sum. Si autem in uoce membrorum dixerimus, dicemus: Custodi animam meam, id est meorum, quoniam sanctus sum, id est, sancti sunt mei, scilicet per gratiam sanctificati. Unde Paulus: Et hoc quidam fuistis, sed abluti estis, sed sanctificati estis . Et hoc modo potest accipi quoniam sanctus sum, ut sit confessio non ingrati, nec superbia  elati: quia si dixeris te sanctum esse ex te, mendax es et superbus. Hanc superbiam redarguit Apostolus: Quid enim habes quod non accepisti?  Rursus fidelis in Christo et membrum Christi, si dixeris te non esse sanctum, ingratus es. Dicat ergo quisque non de se presumat: Custodi animam meam, quoniam sanctus sum. Saluum fac seruum tuum, Deus meus, sperantem in te, non presumentem de se. Ecce hic apparet quia sanctus ille non est superbus, quia in Domino se sperare dicit. Miserere mei, Domine, quoniam ad te clamabo tota die. Clamabat corpus Christi tota die, id est omni tempore, quia usque in finem seculi durabunt pressure, pro quibus clamandum est et gemendum unicuique in suis diebus,  ut nunc uidelicet clamet, qui nunc uiuit: quo mortuo, succedit hereditas: et clamet sic ut clamor sit tota die, id est, usque in finem seculi extendatur; uel, clamaui tota die, id est, tota mentis claritate, abiiciendo omnes cogitationes tenebrarum: letifica animam serui tui, qui contristasti animam serui tui uel potius liberti tui, Adam uidelicet, qui ab egregia et gloriosa seruitute tua descendit ad infimam et turpissimam libertatem suam quod dicit, letifica animam serui tui. Et debes facere, quia ad te, Domine, animam meam leuaui. Nota quia ut animam tuam leues ad Dominum, non indiges funibus uel machinis aliis, quibus leues animam tuam ad Dominum, sed affectiones bone sunt tibi gradus ad Dominum, iter tuum uoluntas tua est: amando  ascendis, negligendo descendis; stans in terra in celo es si diligis Deum. Non enim sic leuatur cor quomodo corpus: quia corpus ut leuetur, locum mutat: cor autem ut leuetur uoluntatem mutat. Quoniam ad te, Domine, animam meam leuaui, et merito ad te, quoniam in mundo nichil habet anima mea nisi pressuram et amaritudinem: et unde dulcescat non habet, nisi se ad te leuet. Quoniam tu, Domine, es suauis, id est dulcis, et mitis, patienter tolerando nos donec perficias. Quomodo autem Deus nos patienter tolerat, leue est unicuique inspicere, ad se ipsum uelit descendere: quia uix est aliquis, qui beatissimam illam orationem, in qua Deo familiariter et attente loqui deberet, sic finire possit, ut phantasmata et illusiones uane non incurrant. Unde alibi:  Quoniam lumbi mei impleti sunt illusionibus. Sed in his omnibus patitur nos Deus donec perficiat, et donec cor nostrum inueniamus: ut digne eum oremus. Unde Dauid: Inueni, Domine Deus, cor meum ut orarem ad te . Tolerat in nobis hoc Deus, quod nemo iudicum uel amicorum pati uellet: quia non est amicus qui non indigne ferret, si collocutorem suum ad alium se uertere uideret et uelle confabulari alii, postquam secum loqui disposuit. Nullus est etiam iudicum qui non indignaretur, si alicui locum secum loquendi constituit, et ille se subito ad alium uerteret, et cum eo loqui inciperet. Quoniam tu, Domine, suauis et mitis, et multe misericordie: quoniam gratis uocas, et  uocatos gratis iustificas; uel multe misericordie quia in nobis tua dona remuneras, qui das bona uelle, et pro bona uoluntate bene operari: uel contra multas iniquitates es tu multum misericors omnibus inuocantibus te, id est, qui te uocant in se. Non repugnat istud Scripture alibi dicenti: Inuocabunt, et non exaudiam eos ; quia non exaudiuntur nisi Deum in se uocant, sed pecuniam et cetera que amant in se uocant. Illi autem qui Deum in se uocant, semper exaudiuntur. Unde in Euangelio: Petite, et accipietis . Et illud: Unam petii a Domino, hanc requiram . Pete ergo quid petendum est et accipies: ne petas mortem inimici tui, quia in hac petitione non es dignus ut exaudiaris, sed dices: Non petam mortem inimici, sed uitam filii. Quid ergo  mali petam? Nihil mali petebas, sicut tu sentiebas. Nam quid si ille raptus est, ne malitia mutaret intellectum? sed peccator iniquus erat, et ideo uolebam eum uiuere, ut corrigeretur: tu uolebas eum uiuere ut melior esset. Quid si Deus nouerat peiorem futurum si uiueret? Unde ergo nosti quod illi prodesset mori an uiuere? Si ergo non nosti, redi ad cor tuum; dimitte Deo consilium tuum; inuoca ergo Deum tanquam Deum; ama eum tanquam Deum; illo nichil melius est; in illo tantum gaudium et securitas, quia homini nullum est gaudium certum, nec in seipso, nec in alio: quia omnes aut mali sunt, et necesse est eos pati; aut boni, sed timendum est ne mutentur in malitiam. Sic ergo nichil est ex quo sit certum gaudium nisi Deus. Ipse est enim  perfecte bonus, et in bonitate permansurus semper, quod dicit: Quoniam tu, Domine, suauis et mitis, et multe misericordie omnibus inuocantibus te. Et quia tu es, Deus, suauis et mitis, et ideo, Domine, auribus percipe, id est, pia exauditione percipe orationem meam, id est, meorum, factam pro incremento uirtutum, et intende uoci deprecationis mee, id est, intensum te fac meis deprecantibus pro dilecto suo. Et ecce quare tu exaudire debes: quia in die tribulationis mee, id est, in tempore peregrinationis mee, in hac uita uidelicet; quia quisque a Deo peregrinatur et affligitur, clamaui ad te, subaudis promerendum, quod effectus indicat, quia tu exaudisti me: quia non potest non exaudiri, qui ad te reuera clamauerit. Et merito ad te clamatur, quia non est  similis tui in diis. Fingant sibi deos quos uolunt pagani, et conducant fabros argentarios, aurifices, expositores, sculptores, ut faciant sibi deos: in his omnibus non est similis tui, Domine, quia ipsi sunt oculos habentes, et non uidentes, etc. Nota quia dixit, Non est similis tui: hoc quidem dici potest; sed in quanto sit Deus similis, dici non potest, quia quod non sit Deus, intelligi potest, quia non angelus, uel creatura aliqua: quid autem sit Deus, explicari non potest: quia non uidit oculus, nec auris audiuit, nec in cor hominis ascendit . Ipse enim est ineffabilis et incircumscriptum lumen; quod dicit: Non est similis tui in diis, Domine, id est, in diis quos colunt pagani: uel in diis, id est, in illis qui  non ex natura tna, sed ex gratia tua dii facti sunt: quia licet multi in humano genere admirandi sint, ut Abraham, Isaac et Iacob et ceteri patriarche et prophete, apostoli, sancti martyres plurimi et excellentissimi, tamen non est similis tui in diis, Domine: et hoc ideo, quia non est aliquis agens secundum opera tua, et ecce que opera, quia omnes gentes quascunque fecisti, id est, ex omnibus gentibus a te factis, uenient aliqui et adorabunt coram te, Domine, id est, in interiori suo ubi tu uides, non tantum in templo Hierosolymitano: et glorificabunt nomen tuum, non amplius suum. uel sic: Non est similis tui, Domine, in diis gentium: et hoc probat a maiori, quia non est agens secundum opera tua tibi similis, et ideo omnes gentes quascunque fecisti,  uenient et adorabunt coram te, Domine. Attendendum est quod dicit, Domine; quia in eadem persona seruus et Dominus: Dominus, in eo quod uerbum; seruus, in eo quod homo. Christus ergo ad se ipsum loquitur: quia homo ad uerbum sibi personaliter unitum. Et glorificabitur nomen tuum in eternum: et merito, quia magnus es tu, ita ut nullus magnus in humano genere tibi possit comparari; iuxta illud: Propheta magnus surrexit in nobis . Tu faciens mirabilia etsi alii facere uideantur, et tu es Deus solus: et ideo deduc me, Domine, in uia tua positum, et fac me perseuerare in preceptis tuis: quia non ueni ut faciam uoluntatem meam, sed uoluntatem eius qui misit me, Patris : et ingrediar, id est, ingrediantur mei, id est, uiuant in  ueritate tua, id est, in preceptis tuis; et letetur cor meum, id est cor meorum, ita ut timeant etiam nomen tuum: quia qui stat, cauendum est ei ne cada . uel sic: Deduc me, Domine, in uia tua, id est, meos iam positos in uia tua, imitando Christum uidelicet, qui sum uia tua, deduc me, id est, perseuerare fac me in mandato tuo: et sic ingrediantur in ueritate tua, appetendo quod appetendum precipis, non illud quod contradicis: uel ut Adam, quem posuisti in uia, id est in mandato tuo: cui dixisti: De ligno illo non comedas ; sed non deduxisti, quia in obedientia non perstitit: letetur cor meum ut timeat nomen tuum. Quod reuera fiet, quia futurum est quod confitebor tibi, Domine Deus meus, in toto corde meo, id est, mei confitebuntur  tibi laudantes te ex omni corde: et glorificabo nomen tuum eundo in eternum: et hoc iuste, quia misericordia tua magna est super me, id est super meos: et ecce quomodo, quia eruisti animam meam, id est, animam meorum ex inferno inferiori. Nota quia est infernus superior et inferior. uita enim ista quantum ad dignitatem illam in qua sunt angeli, infernus dici potest: sed infernus inferior, pena que consequitur post hanc uitam, a qua eruuntur anime sanctorum: quod hic dicit, eruisti animam meam ex inferno inferiori, id est, ex pena infernali, licet non eruisset animas eorum ex hac uita, in qua passi sunt multas tribulationes et miserias: uel eruisti animam meam ex inferno inferiori, id est, ex peccato criminali, licet non ex peccato ueniali. uel ad litteram dicamus:  Eruisti animam meam ex inferno inferiori, id est, a loco tormentorum, licet non a loco tenebrarum. Legitur enim quod omnes sancti ante resurrectionem Domini mortui, descenderunt ad inferos: ubi erant in tenebris, sed non in penis, non in illo loco unde diues respexit Lazarum in sinu Abrahe repositum: quod dicit, eruisti animam meam ex inferno inferiori. Et opus fuit ereptione, quia iniqui, o Deus, insurrexerunt super me, id est meos: et synagoga, id est, congregatio, potentium quesierunt animam meam ad deprimendam: non ad imitandam, et non proposuerunt Deum in conspectu suo. Deum non proponit in conspectu suo, qui non cogitat, seruum Dei quam iniquum sit ab obedientia reuocare.  Potest legi in persona capitis quod dicit eruisti animam meam ex inferno inferiori, ex peccato uidelicet, etsi non ex penis peccati: uel eruisti animam meam ex inferno inferiori, id est, ex corruptione carnis in sepulcro. Unde alibi: Non dabis sanctum tuum uidere corruptionem . Ipse enim sicut nascendo uenit in mundum, ita moriendo descendit in infernum; sed non ibi remansit, quia, suis inde liberatis, cum potestate rediit. Deus, iniqui insurrexerunt in me. Istud continuatur ad superius, quasi dicat: Deduc me, Domine, in uia tua: et opus est, quia iniqui insurrexerunt super me: uel, secundum aliam translationem, pretereuntes iniqui insurrexerunt super me. Si de capite hoc legimus, Iudeos pretereuntes legem accipiemus: quia ipsi legem  acceperunt, et pretereundo preuaricati sunt: pagani autem, qui legem non acceperunt, pretereuntes legem non sunt: nemo enim preterit quod non accipit. Si autem de corpore Christi uersus legitur, accipiemus legem pretereuntes, malos Christianos, qui quotidie insurgunt in corpus Christi, de quibus quotidie tribulationem patitur. Et synagoga potentium quesierunt animam meam, id est, congregatio principum, clamantium et dicentium: Crucifige, crucifige eum . Quesierunt animam meam. De quibus alibi: Filii hominum, dentes eorum arma et sagitte, et lingua eorum gladius acutus . Non percusserunt, sed clamauerunt, clamando crucifixerunt. Et non proposuerunt Deum in conspectu suo, quia non intellexerunt super egenum et pauperem: et ideo  tu, Domine Deus, miserator in exhibitione, et misericors in affectione, patiens, quia portas donec superficias: et multe misericordie predestinando, et uerax in actum ducendo: respice in me et miserere mei, dando imperium tuum mihi puero tuo: transeat uidelicet patiendi tempus, et ueniat tempus iudicandi. Pater enim non iudicat quemquam, sed omne iudicium dedit Filio . Ipse enim uidebitur terribilis qui uisus est contemptibilis: demonstrabit in iudicio potentiam, qui ostendit in cruce patientiam: apparebit in iudicio homo, sed in claritate: quia sicut uidistis eum ire, dixerunt angeli: Sic ueniet . Forma hominis ueniet ad iudicium, ideo uidebunt illum et impii: sed non in forma Dei uidebunt  quem soli mundo corde uidebunt. Apparens ergo in hominis forma, dicet - Ite, maledicti, in ignem eternum , ut impleatur quod dixit Isaias: Tollatur impius ne uideat gloriam Dei : quia in forma qua equalis est Patri, eum uidebunt. Da imperium tuum puero tuo, et saluum fac filium ancille tue, uirginis uidelicet Marie, que se ancillam nominare non erubuit, dicens: Ecce ancilla Domini, fiat mihi secundum uerbum tuum ; uel sic: Da imperium tuum puero tuo, id est pueris tuis, apostolis uidelicet, quibus dictum est: In regeneratione cum sederit filius hominis in sede maiestatis sue, sedebitis et uos super sedes duodecim, iudicantes duodecim tribus Isrel ; et saluum fac filium ancille tue, id est, Ecclesie  tue, quia licet ex paganis matribus nati sunt, tamen inquantum regenerati sunt, sunt filii Ecclesie, que est ancilla Domini. Fac mecum signum in bonum. Quasi dicat: Ut des imperium puero tuo, fac mecum signum in bonum futurum, signum uidelicet resurrectionis, quod ideo in bonum futurum est, quia multis erit ad salutem: quia spe iam salui facti sumus , ut quandoque exterius resurgamus. Hoc signum promisit Dominus Iudeis signum querentibus, dicens: Generatio praua et adultera signum querit, et signum non dabitur ei nisi signum Ione prophete : hoc iam in capite factum est. Dicat enim unusquisque, fac mecum, Domine, signum in bonum: quod fiet in aduentu Domini, quia tunc canet tuba, et mortui resurgent incorrupti .  Fac mecum, Domine, signum in bonum, ut uideant qui me oderunt, quoniam tu, Domine, adiuuisti me in certamine, et consolatus es me in tribulatione: uel, adiuuisti me, reducendo animam meam de inferno: et consolatus es me, corpus meum resuscitando de sepulcro: et ideo confundentur qui me oderunt, uel nunc salubriter, uel quandoque inutiliter. Salubris confusio est uerecundiam habere de preteritis peccatis: et per pecuniam corrigere, quod fuit commissum per negligentiam. Prebet modo nobis Deus aditum salubris confusionis, si non contemnamus medicinam confusionis. Qui autem salubriter nolunt confundi, confundentur quandoque inutiliter, quandoque deducent eos ex transuerso iniquitates eorum, et dicturi sunt: Quos aliquando habuimus in derisum  et in similitudinem improperii, nos insensati, uitam illorum estimabamus insaniam, etc. .



PSALMUS LXXXuI. FILIIS CORE PSALMUS CANTICI.

»Fundamenta eius in montibus sanctis: diligit Dominus portas Sion super omnia tabernacula Iacob. Gloriosa dicta sunt de te, ciuitas Dei. Memor ero Rahab et Babylonis, scientium me. Ecce alienigene et Tyrus et populus Aethyopum, hi fuerunt illic. Nunquid Sion dicet: Homo, et homo natus est in ea, et ipse fundauit eam Altissimus? Dominus narrabit in scripturis populorum et principum, horum qui fuerunt in ea. Sicut letantium omnium habitatio est in te.«



ENARRATIO.


Quoniam qui sint filii Core et quid psalmus cantici satis audiuimus et notauimus, ea quasi nota pretereamus, et quid intendat psalmus explicemus. Ciuitas quedam in hoc psalmo preponitur et commendatur, cuius ciues sumus, et unde peregrinamur quandiu mortales sumus, ad quam tandem perueniremus, si uiam eius insistimus, que omnino quasi dumetis et sentibus interclusa non inueniebatur. Rex ipsius ciuitatis se uiam fecit ut ad eam perueniemus: ambulantes ergo in Christo; et adhuc peregrinantes donec perueniamus, toto desiderio suspiremus, eam amemus, optemus, nunquam lingua mentis de eius amore taceamus: et quid de ea quidam  eius ciuis plenus Spiritu sancto dicat audiamus cuius uox talis est:

Fundamenta eius in montibus sanctis. Nota quia nichil premissum est in littera, ad quod possit referri id quod dicitur in principio psalmi, fundamenta eius in montibus sanctis: sed quoniam fundamenta alicuius ciuitatis solent construi in montibus, non dubium est quin hic uelit intelligi ciuitatem quamdam qui hic loquitur, cuius amore repletus Spiritu sancto captus, et multa de eius pace, communione, de eterna quiete, de indefectibili laude secum in mente uoluens erumpit in hoc: Fundamenta eius in montibus sanctis, quasi iam de ipsa ciuitate aliquid dixisset, ut sic continuaretur uerbis prolatis que interius acceperat: et quasi dicerent aliqui et quererent,  cuius ciuitatis fundamenta dixisset in montibus posita, subiungit: Diligit Dominus portas Sion super omnia tabernacula Iacob. Quasi dicat: Ciuitas ista cuius ciuitatis fundamenta in montibus sita prenotaui, est Sion, cuius portas diligit Dominus super omnia tabernacula Iacob. Que sint istius ciuitatis fundamenta, ostendit sic Paulus : Superedificati super fundamentum apostolorum et prophetarum, et ne quis ipsos apostolos et prophetas, in quibus est fundamentum ciuitatis, putaret per se posse stare, ideo subsecutus ait: Ipso summo existente lapide angulari Christo Iesu; quia in eo connectuntur duo populi, populus uidelicet ex circumcisione et preputio, uelut duo parietes ex diuerso  uenientes, angulari lapide coniuncti, in unam constructionem domus conuenirent. In huius ciuitatis constructione non est querendum, quod in edificiis nostris inuenitur: quia ibi aliud est fundamentum quam porta: ibi quod est in imo non erit in summo; quia corpora ex quibus construuntur edificia nostra, non ubique esse possunt, nec semper. In hac autem ciuitate quam commendat nobis psalmus iste, angularis qui est in fundo, et in summo: quia diuinitas nullas patiens angustias corporis ubique presto est, et ideo ad eam undique similitudo duci potest: et totum potest esse in similitudinibus, quia nichil horum est in proprietatibus. Ipsa enim diuinitas est mons montium, fundamentum fundamentorum, porta portarum. Sunt etiam  fundamenta apostoli et prophete huius ciuitatis, quia eorum auctoritas infirmitatem nostram sustentat; ipsi etiam sunt porte, quia per ipsos intramus in regnum Dei; ipsi enim predicant in nobis, ut uiam nobis aperiant. Unde illud: Lingue eorum claues celi facte sunt: ipsi etiam ex quibus edificatur ciuitas, sunt lapides uiui, quadrati artificiosa manu Domini. Non enim frustra ex quadratis lignis edificata est arca Ne, quia ipsa gessit figuram Ecclesie, cuius parietes debent esse quadrati homines. Quare quadrati? Ut in omni tentatione sint stabiles et firmi: et si impellantur et quasi uertantur, non cadant. Quadratus enim lapis in quacunque parte uertitur, stat firmiter. Diligit Dominus  portas Sion super omnia tabernacula Iacob, id est, super omnia legalia instituta, quia alibi dicitur: Et placebit Deo super uitulum nouellum . Notandum est tamen, quod iidem qui sunt in tabernaculis Iacob, erunt in Sion. Sed quia tabernacula figuram gerebant illius future ciuitatis, precessit enim ciuitas carnalis, ut sequeretur spiritualis, ideo dixit: Diligit Dominus portas Sion super omnia tabernacula Iacob. Gloriosa dicta sunt de te, ciuitas Dei. Prosequitur commendare ciuitatem istam, quasi dicat: O ciuitas Dei, quam gloriosa, id est, quam digna admiratione sunt dicta de te ab ipso conditore tuo, quia dixit: Memor ero Rahab et Babylonis, scientium me, id est, memores faciam scientes et intelligentes me Rahab, populi uidelicet cum diabolo fornicantis, et Babylonis,  id est confusi. Audiamus quomodo sit memor Rahab et Babylonis. Dixit enim: Mando nubibus meis, ut pluant super meretricem istam , super Ecclesiam uidelicet ex gentibus. uel sic: Memor ero Rahab et Babylonis, scientium me, id est apud scientes me; ducam in memoriam Rahab et Babyloniam, ut ipsi in edificium huius ciuitatis assumantur. Unde Paulus: Nobis, inquit, reuelauit Deus per Spiritum sanctum, ut sciamus que a Deo donata sunt nobis . Rahab fuit meretrix in Iericho, que suscepit exploratores filiorum Isrel, et per fenestram submisit quando querebantur ab inimicis suis: cui preceperunt, ut ingruente persecutione ciuitatis, suspenderet funem coccineum, ut hoc signo saluaretur et familia sua, quod factum est : et  in figura mysterii, qui uult sanari ab hostili persecutione, necesse est ut in fenestra, id est in fronte sua, funem coccineum suspendat, id est signum sanguinis Christi habeat, quo ipse quasi fune trahitur, et in caritate Domini ligatur. Ecce alienigene et Tyrus et populus Aethiopum, hi fuerunt illic. Ostendit que gloriosa dicta sunt de ciuitate Dei: quia qui in Babylone fuerunt peregrini despectissimi, uenientes intra edificium huius ciuitatis, facti sunt pulcherrimi et splendidissimi. Ecce alienigene, Philisthei uidelicet potione cadentes, et Tyrus, id est angustiati in terrenis: et populus Aethiopum, id est nigerrimi moribus hi fuerunt illic, id est in edificio huius ciuitatis. Et hoc quomodo? Quia ut ipsi in hac ciuitate comprehendantui, homo natus est in ea,  id est Christus nascetur homo factus: et ipse qui natus est in ea, fundauit eam ens altissimus. Nota quia idem qui nascitur in ciuitate, erit fundator ciuitatis: quia nascetur in ea secundum hominem, fundauit eam secundum diuinitatem. Et nunquid, o Sion, dicet hoc homo, id est nunquid humanus intellectus ea expediet? non, quia quod stultum est Dei sapientius est hominibus . Quis ergo tunc dicet? Dominus narrabit in scripturis populorum, id est in scripturis factis ad instruendos populos: et in scripturis principum horum qui fuerunt in ea, id est in scripturis que ab ipsis principibus nuntiande sunt aliis. Nota enigma insolubile, si non eluxisset in tenebris lumen cordis: quia dixit, Nunquid  Sion dicet homo? et tamen dicit, Dominus narrabit in scripturis populorum, non quas scripserunt populi, sed que populis succedentibus et discendentibus passim innotuerunt. uel sic: Homo natus est in ea, et ipse fundauit eam Altissimus: et hoc, o Sion, nunquid dicet homo? id est audet homo hoc dicere? Audet utique, quia Dominus narrabit et innotuit hoc in scripturis populorum, id est in scripturis quas scripserunt illi, qui potiores erant in significante Sion, id est, in temporali, in qua natus est Deus, in eo quod dicit, homo. Sicut letantium omnium habitatio est in te. Quasi dicat: Merito gloriosa dicta sunt de te, ciuitas Dei, quia habitatio omnium habitantium in te, erit habitatio sicut letantium, id est, uere letantium. Sicut letantium dicit,  ne si simpliciter diceretur, letantium, occurreret talis iucunditas, qualem habere solent homines in poculis, in prandiis, in honoribus seculi. Extolluntur enim homines et letitia quadam insaniunt: in illa autem habitatione est quedam iucunditas, quam nec oculus uidit, nec auris audiuit, nec in cor hominis ascendit .



PSALMUS LXXXuII. CANTICUM PSALMI FILIIS CORE IN FINEM PRO MAELETH AD RESPONDENDUM, INTELLECTUS HEMAN EZRAHITAE.

Domine Deus salutis mee, in die clamaui et »nocte coram te. Intret in conspeetu tuo oratio mea, inclina aurem tuam ad precem meam. Quia repleta est malis anima mea, et uita mea inferno  appropinquauit. Aestimatus sum cum descendentibus in lacum, factus sum sicut homo sine adiutorio, inter mortuos liber. Sicut uulnerati dormientes in sepulcris, quorum non es memor amplius, et ipsi de manu tua repulsi sunt. Posuerunt me in lacu inferiori, in tenebrosis et in umbra mortis. Super me confirmatus est furor tuus, et omnes fluctus tuos induxisti super me. Longe fecisti notos meos a me: posuerunt me abominationem sibi. Traditus sum, et non egrediebar: oculi mei languerunt pre inopia. Clamaui ad te, Domine, tota die expandi ad te manus meas. Nunquid mortuis facies mirabilia, aut medici suscitabunt et confitebuntur tibi? Nunquid narrabit aliquis in sepulcro misericordiam tuam, et  ueritatem tuam in perditione? Nunquid cognoscentur in tenebris mirabilia tua, et iustitia tua in terra obliuionis? Et ego ad te, Domine, clamaui, et mane oratio mea preueniet te. Utquid, Domine, repellis orationem meam, auertis faciem tuam a me? Pauper sum ego et in laboribus a iuuentute mea: exaltatus autem, humiliatus sum et conturbatus. In me transierunt ire tue, et terrores tui conturbauerunt me. Circumdederunt me sicut aqua tota die: circumdederunt me simul. Elongasti a me amicum et proximum, et notos meos a miseria.«



ENARRATIO.

Quoniam quid sit canticum psalmi, qui sint filii  Core, ex superioribus psalmis satis audiuimus et scimus, in ceteris exponendis moremur: pro Meleth ad respondendum Iezrahelite. Meleth uerbo Hebreo chorus significatur. Quid autem in choro fiat, attendendum est. Ibi enim maxime cauendum est, ut precentori in choro canenti, succentores concorditer in choro respondeant. Chorus autem qui hic notatur Ecclesia est, in qua Christus precentor est, et chorus martyrum succentores et respondentes concorditer precentori. Quod ipse autem precinit, Petrus ostendit, dicens: Christus pro nobis passus est . Ecce precentorem habemus. Notat etiam succentores: uobis relinquens exemplum, ut sequamini uestigia eius . Nam in hoc sibi respondetur. Unde Ioannes: Sicut Christus pro  nobis animam suam posuit, ita et nos debemus animas pro fratribus ponere : hoc enim est sibi respondere. Cauendum etiam unicuique, ut si uelit esse emulator Dominice passionis, caritatem habeat: quia sine caritate non concorditer ei respondet. Unde Paulus: Et si tradidero corpus meum ita ut ardeam, caritatem autem non habuero, nichil prodest . Intellectus Heman. Heman interpretatur frater eius. Eos enim fratres suos Christus facere dignatus est, qui sacramentum crucis intelligunt; et non solum de illa non erubescunt, uerum etiam in illa fideliter gloriantur, ut unicuique dicatur: Ecce uere Isrelita, in quo dolus non est . uel intellectus Iezrelite. Iezrelita interpretatur orientalis aduena. Hec enim quisque  Heman debet attendere, quod ab Oriente, splendidissima uidelicet regione, per primum parentem depulsus sit, et in Occidentem missus, ubi sunt caduca et transitoria: et ideo studeat unusquisque concorditer respondere, ut illuc redeat per concordiam, unde decidit per inobedientiam. Constructio tituli, talis est: Canticum psalmi propositum filiis Core in finem perseuerantibus, ad respondendum pro Meleth, id est pro choro: quia hoc cauendum est cuique respondenti, ut concordiam et caritatem respondeant: ut qui diligit Deum, diligat et proximum; ut sic exigant qui respondeant bonis eorum, iuxta illud: Imitatores mei estote, sicut et ego Christi : et iste est intellectus Heman, id est, fratris: et Isrelite, id est, uere uidentis Deum: uel  Heman Iezrelite, id est attendentis se esse orientalem aduenam. uox est in hoc psalmo Dominici hominis, commendantis nobis passionem suam et exhortantis fratres suos non sperare nisi in Deo, in quo solo est salus, ad quem solum clamandum est sine intermissione; et queritur, cum psalmus iste idem habet negotium cum superioribus, quare sic sit intitulatus, pro Meleth ad respondendum, cum ipse solus non hortatur concorditer respondere, quia plures alii de passione Domini tractant et forsitan huic psalmo diuersus titulus appositus est, ne si omnes psalmi qui idem habent negotium, eisdem titulis intitularentur, fastidio caperetur lector. Dicit autem sic Christus:

 Domine Deus auctor salutis mee, clamaui ad te in die, id est, in tempore prosperitatis: et nocte, id est, in ipso tempore passionis: et hoc coram te, id est, in beneplacito tuo et non in fauorem hominum: et ideo intret, id est, non repellatur, oratio mea confusa in conspectu tuo. Sed introitus orationis est acceptio orationis: et est dictum ad similitudinem quia solent potentes legatos amicorum quos amant intromittere in conspectu suo: inclina aurem tuam ad precem meam, id est, meorum: et opus est ut intret oratio mea in conspectu tuo, quia repleta est malis anima mea. Animam Christi repletam uitiis non tantum dicere, sed etiam nefas est cogitare. Quibus ergo malis est repleta? Nisi malum forte accipiamus dolores carnis,  in quibus compatiebatur anima corpori sibi iuncto. Unde illud: Tristis est anima mea usque ad mortem . Hos autem humane infirmitatis affectus non suscepit Dominus ex conditione necessitatis, sed ex uoluntate miserationis, ut transfiguraret se in corpus suum, quod est Ecclesia: cui caput esse dignatus est, id est, membra sua in sanctis et fidelibus suis, ut si alicui eorum inter humanas tentationes contristari et dolere contingeret, non ideo ab eius gratia se putaret alienum: et non esse ista peccata, sed humane infirmitatis indicia. uel aliter: Repleta est malis anima mea, malis uidelicet Iudeorum, pro quibus in passione dixi: Pater, ignosce illis quia nesciunt quid faciunt . Et alibi de iisdem malis dicitur: Et sustinui qui simul contristaretur,  et non inueni . His talibus malis Paulum apostolum, precipuum membrum in corpore Christi, legimus et audiuimus confitentem animam esse repletam, cum diceret tristitiam sibi esse magnam et continuum dolorem cordi suo pro fratribus suis secundum carnem, qui sunt Isrelite, pro quibus dixit: Optabam anathema esse pro fratribus meis carnalibus . Et uita mea inferno appropinquauit, id est, destructioni prope fuit, uel similis habita est uita mea uite illorum, qui inferno digni sunt: uel ipsis qui sunt infernus nichili habita est uita mea. uel, de membris dicamus sic: Inclina ad preces meas, id est, meorum: et opus est quia repleta est anima meorum malis, uitiis uidelicet carnalibus; et uita mea inferno appropinquauit: et ego  ipse estimatus sum ab illis cum descendentibus in lacum, id est, similem me putabant aliis hominibus descendentibus in lacum, id est, in huius uite miseriam: et factus sum inquantum ipsi existimabant, sicut homo sine adiutorio; quia dixerunt: Comprehendite eum, quia non est qui liberet eum , cum ego tamen solus inter mortuos, id est, in societate uidelicet mortuorum reputatus, liber essem, id est, sine peccato: quod summa libertas est: quia omnis qui facit peccatum, seruus est peccati : liber dicitur Dominus inter mortales, quia in similitudine carnis peccatricis apparuit, sed non peccator. Ipse etiam non coactus, sed spontaneus mortem subiit. Unde illud: Potestatem habeo  ponendi animam meam, et iterum sumendi eam : quod dicit, factus sum sicut homo sine adiutorio, inter mortuos liber: et tamen estimatus sum ab illis sicut uulnerati, id est, sicut ceteri qui uulnerati - sunt sagittis Domini, mortalitate uidelicet et passibilitate. Unde illud: Sagitte tue infixe sunt mihi . Et estimatus sum ab illis, sicut illi qui dormiunt in sepulcris, quorum Deus non est memor amplius, quantum ad hanc uitam, quos uidelicet in sepulcro positos exspectare oportet usque ad communem resurrectionem. Et ipsi de manu tua repulsi sunt, id est, illos qui me talem existimabant, ita a te reiecisti, ut amplius eos reuocando, non supponas eis manum misericordie: quia ipsi existentes in profundo iniquitatis, contemnunt: uel,  de manu tua, id est, de potentia tua uidentur esse repulsi, quia licite operantur quod uolunt, ac si nullam potentiam super eos haberes: uel, dormientes in sepulcris accipiuntur illi, qui in sepulcris, id est, in corpore illo et in desideriis corporalibus, que sunt quasi sepulcrum anime, tantam habent delectationem, quantam haberent in dormitione: quorum non est memor amplius Deus, ut eos reuocet, quia iam tradidit eos in reprobum sensum: uel, non est memor amplius eorum, quantum ad existimationem: quia ita libere peccant quasi Dominus omnia peccata eorum esset oblitus, ut amplius non puniret eos. Posuerunt etiam me existimatione sua in lacu inferiori, id est, inter illos qui in profundum iniquitatis ceciderunt: et in tenebrosis, id est, non solum posuerunt me  in lacu inferiori, sed etiam tenebrosis me comparauerunt, id est, in illis qui sunt in interiori homine mortui: et in umbra mortis, id est, in ignorantia ueritatis, que mortem infert: et hoc non merente, sed te uolente; nec eorum uoluntate, sed tua permissione; quia super me confirmatus est furor tuus, id est, ira tua non tantum est commota, sed etiam confirmata super me: quia firmiter quosdam opinari fecisti, me esse derelictum a te: et omnes fluctus tuos, id est, omnia pericula que extra solent procedere, induxisti super me. Quod alibi dicitur, omnia excelsa tua et fluctus tui super me transierunt . Et ostendit qualiter induxit fluctus Dominus dicens: Longe fecisti notos meos a me, id est, parentes meos,  a quibus natus sui, longe a me fuerunt affectione, licet non corpore. Posuerunt me abominationem sibi, quia abominando me dixerunt ceco a me illuminato: Tu discipulus illius sis : et tandem traditus sum a discipulo meo, et non egrediebar, id est, non manifestaui diuinitatem meam, sed patienter tuli eos in carne mea seuire. Quod alibi dicitur: Induebar cilicio . Oculi mei exteriores languerunt, id est, in morte claudebantur: et hoc pre inopia, id est, humana imbecillitate que est in me: uel, oculi mei, id est apostoli mei, qui precipui fuerunt in corpore meo, languerunt, id est, debiles facti sunt: pre inopia subaudis spei, quia in spe defecerunt cum me mori in cruce uiderunt. Nota quia solent exteriores oculi languere subtracto cibo:  ita et apostoli languebant pre inopia quando eorum uisui Dominus subtrahebatur, a quo assidue spiritualiter reficiebantur. Ipse enim de se dixit: Ego sum panis uiuus qui de celo descendi . Oculi mei languerunt pre inopia: ego tamen inobedientia non destiti, sed semper clamaui ad te Deum promerendum: tota die expandi ad te manus meas. Si accipimus expansionem manuum in cruce, non potest dici quod tota die expandisset; quia in sexta hora fuit crucifixus, et in uespere sepultus: unde uidetur conuenientius, ut per manus accipiamus bona opera, que ipse semper expandit, quia nunquam a bene operando cessauit, sed semper opus bonum opere bono continuauit; quod dicit, expandi ad te manus meas: et hoc tamen non prodest omnibus,  quia mortuis in anima non prodest; quod dicit, Nunquid mortuis facies mirabilia, scilicet ualere, aut nunquid medici suscitabunt illos, id est, doctores uel predicatores mei, quorum doctrina sanantur uulnera mentis: et confitebuntur tibi? Non, quia a mortuo perit confessio tanquam non sit . Nunquid narrabit aliquis in sepulcro, id est, illis quos iam in se clausit profunditas peccatorum, misericordiam tuam per me mundo exhibitam? Et nunquid narrabit aliquis ueritatem tuam, in perditione, id est, illis qui iam iuerunt in perditionem peccatorum? Et quia possunt narrari mirabilia Domini inter peccatores, sed inutiliter eis, quia non aure audiendi audiunt, subiungit: Nunquid cognoscentur in tenebris, id est, in tenebrosis hominibus,  luce sapientie carentibus, mirabilia tua que per me facta sunt; et nunquid cognoscetur iustitia tua qua iustificas impium, in terra obliuionis, id est, in illis qui iam terra sunt, et obliti sunt se fuisse rationabilem creaturam? Non. Et quia uideo non prodesse talibus mirabilia tua, ideo auerti me ab illis, et ad te, Domine, conuertor pro reliquiis saluandis: et hoc non frustra, quia oratio mea preueniet te, uim exauditionis apud te obtinebit: quod apparebit mane, id est, in reliquiarum saluatione, uel in communi saluatione, omnium resurrectione, quando omnis caligo noctis discedet, et uerum mane orietur: quod dixit, et mane oratio mea preueniet te. Et quandoquidem ante te ueniet oratio mea, ut quid, Domine,  repellis, id est, repellere uideris, orationem meam, id est meorum, et utquid auertis faciem tuam a me, id est, a meis, quasi eis iratus? Non ad eorum damnationem auertis, sed ad saluationem: quia per hoc pauper sum ego, id est, mei pauperes efficiuntur et humiliantur, et in laboribus a iuuentute mea, id est, mei laborant a tempore innouationis eorum. Exaltatus autem, id est, mei exaltati sunt in prosperitatibus, ne deficiant in labore: et iterum humiliatus sum, id est, humiliati sunt mei per aduersa ne superbirent in prosperitatibus: et sic conturbatus sum in membris meis, ad hoc uidelicet, ut in me, id est, in meis transirent ire tue, que manent in infidelibus et in illis qui nolunt se mihi incorporari: et terrores tui, id est,  terrores futuri iudicii conturbauerunt me, id est, meos. Circumdederunt me sicut aqua tota die. Ad hoc continuatur quod dixit, Exaltatus autem humiliatus sum et conturbatus. Et quomodo? Quia circumdederunt me, id est meos, infideles, sicut aqua que undique inuoluit, et hoc tota die, id est, assidue: et circumdederunt me simul tam interiores inimici, quam exteriores, et elongasti a me, id est, a meis, amicum, id est, quemlibet qui deberet eis esse amicus: et proximum quemlibet secundum carnem, et notos meos, id est, illos qui deberent noti esse meis, eamdem uidelicet fidem cum illis participantes, elongari permisisti a meis, et hoc a miseria, id est, propter miseriam quam ipsi passi sunt ab inimicis Ecclesie: leguntur hec eadem in persona capitis que dicta  sunt superius, sic: Clamaui ad te, Domine, tota die: expandi ad te manus meas: pro quo clamore et manuum expansione, de morte me resuscitabis; quia cum constat quod per me facturus es mirabilia, aut per me mortuum facies mirabilia mortuis, aut per me uiuum uiuis; sed per me mortuum non facies mirabilia, mortuis: quod dicit: Nunquid mortuis  facies mirabilia, id est, reparationem humani generis? Aut nunquid medici, id est predicatores mei, suscitabunt illos mortuos, si hoc est quod non resurrexero, et confitebuntur tibi? Nunquid narrabit aliquis eorum misericordiam tuam, id est, reparationem humani generis, illis qui sunt clausi in sepulcro, et ueritatem tuam in perditione, id est, illis qui, peccatis suis exigentibus, ad locum perditionis  deuenerunt? uel sic: Nunquid narrabit aliquis in sepulcro misericordiam tuam, id est, in consideratione mei sepulti et non resuscitati? Et quis narrabit ueritatem tuam in perditione, id est, precepta tua uera, siue remunerationem tuam, si periero? Et nunquid cognoscentur me manente in tenebris mirabilia tua et iustitia, id est, fides iustificans, nunquid cognoscetur in terra obliuionis, id est, in corpore meo obliuioni tradito, si non resuscitatus fuero? uel sic: Nunquid cognoscentur in tenebris, id est, in illis qui iam sunt in loco tenebrarum, et iustitia tua in terra obliuionis, id est, in illis qui iam sunt in illo loco, ubi digne deberent tradi obliuioni? et ego ad te, Domine, clamaui. Quasi dicat: Ego uidens quia per me mortuum nulla essent futura  mirabilia, ideo clamaui ad te, Domine, ut me resuscitares, et oratio mea preueniet te, id est, precedet, ut exauditio tua subsequatur: quod apparebit mane, id est, in resurrectione mea facta mane: uel, oratio mea mane, id est, in sedulitate facta preueniet te, id est, placebit tibi. Et quia preueniet te oratio mea, ut quid repellis, id est, repellere uideris, orationem meam, qua in cruce ad te clamabo, dicens: Domine Deus meus, respice in me: et utquid auertis faciem tuam a me? Ideo uidelicet, quia ego solus uideor tibi idoneus ad reparationem humani generis; quod dicit, Pauper sum ego, id est, humilis appareo, ut per me humilem humana superbia recipiat medicinam: et sum in laboribus a iuuentute mea, id est  ex eo tempore quo quisque pronior est ad lapsum. Exaltatus autem sum apud te, humiliatus apud homines, et conturbatus eorum persecutione. Ad quid autem sit conturbatus subiungit: In me transierunt ire tue, id est, ira tua que assensu fuit contracta in humanum genus propter peccatum primi hominis, iuxta quod propheta dicit: Propter peccata populi mei percussi eum . Hec ira in me posita transiit, quia per me placata est, et terrores tui, non a te facti, sed a te permissi, conturbauerunt me. Et quomodo? Quia circumdederunt me sicut aqua, que undique inuoluit tota die, id est assidue, et circumdederunt me simul, minores uidelicet et maiores: minores, male consentiendo; maiores, male iudicando: et ideo elongasti a me amicum, id est, quemlibet qui  deberet esse amicus meus, et proximum secundum carnem, et notos meos secundum fidem: et hoc a miseria, id est, propter miseriam a Iudeis mihi illatam.



PSALMUS LXXXuIII. INTELLECTUS ETHAN EZRAHITAE.

»Misericordias Domini in eternum cantabo. In generatione et generationem annuntiabo ueritatem tuam in ore meo. Quoniam dixisti: In eternum misericordia edificabitur in celis, preparabitur ueritas tua in eis. Disposui testamentum electis meis, iuraui Dauid seruo meo: Usque in eternum preparabo semen tuum. Et edificabo in generatione et generationem sedem tuam. Confitebuntur  celi mirabilia tua, Domine, etenim ueritatem tuam in Ecclesia sanctorum. Quoniam quis in nubibus equabitur Domino: similis erit Domino in filiis Dei? Deus qui glorificatur in consilio sanctorum, magnus et terribilis super omnes qui in circuitu eius sunt. Domine Deus uirtutum, quis similis tibi? potens es, Domine, et ueritas tua in circuitu tuo. Tu dominaris potestati maris, motum autem fluctuum eius tu mitigas. Tu humiliasti sicut uulneratum superbum, in brachio uirtutis tue dispersisti inimicos tuos. Tui sunt celi, et tua est terra: orbem terre et plenitudinem eius tu fundasti, aquilonem et mare tu creasti. Thabor et Hermon in nomine tuo exsultabunt: tuum brachium cum potentia. Firmetur manus tua, et exsultetur dextera  tua: iustitia et iudicium preparatio sedis tue. Misericordia et ueritas precedent faciem tuam: beatus populus qui scit iubilationem, Domine, in lumine uultus tui ambulabunt et in nomine tuo exsultabunt tota die, et in iustitia tua exaltabuntur. Quoniam gloria uirtutis eorum tu es, et in beneplacito tuo exaltabitur cornu nostrum. Quia Domini est assumptio nostra, et sancti Isrel regis nostri. Tunc locutus es in uisione sanctis tuis: et dixisti: Posui adiutorium in potente, et exaltaui electum de plebe mea. Inueni Dauid seruum meum, oleo sancto meo unxi eum. Manus enim mea auxiliabitur ei, et brachium meum confirmabit eum. Nihil proficiet inimicus in eo, et filius iniquitatis non apponet  nocere ei. Et concidam a facie ipsius inimicos eius, et odientes eum in fugam conuertam. Et ueritas mea et misericordia mea cum ipso, et in nomine meo exaltabitur cornu eius. Et ponam in mari manum eius, et in fluminibus dexteram eius. Ipse inuocabit me, Pater meus es tu: Deus meus, et susceptor salutis mee. Et ego primogenitum ponam illum, excelsum pre regibus terre. In eternum seruabo illi misericordiam meam et testamentum meum fidele ipsi. Et ponam in seculum seculi semen eius, et thronum eius sicut dies celi. Si autem dereliquerint filii eius legem meam, et in iudiciis meis non ambulauerint: si iustitias meas profanauerint, et mandata mea non custodierint: uisitabo in uirga iniquitates eorum, et in uerberibus  peccata eorum. Misericordiam autem meam non dispergam ab eo, neque nocebo in ueritate mea. Neque profanabo testamentum meum, et que procedunt de labiis meis, non faciam irrita. Semel iuraui in sancto meo, si Dauid mentiar. Semen eius in eternum manebit. Et thronus eius sicut sol in conspectu meo, et sicut luna perfecta in eternum, et testis in celo fidelis. Tu uero repulisti et despexisti, distulisti Christum tuum. Auertisti testamentum serui tui, profanasti in terra sanctuarium eius. Destruxisti omnes sepes eius, posuisti firmamentum eius formidinem. Diripuerunt eum omnes transeuntes uiam; factus est opprobrium uicinis suis. Exaltasti dexteram deprimentium eum, letificasti omnes inimicos eius. Auertisti  adiutorium gladii eius, et non es auxiliatus ei in bello. Destruxisti eum ab emundatione, et sedem eius in terra collisisti. Minorasti dies temporis eius: perfudisti eum confusione. Usquequo, Domine, auertis in finem, exardescet sicut ignis ira tua? Memorare que mea substantia: nunquid enim uane constituisti omnes filios hominum? Quis est homo qui uiuet, et non uidebit mortem? eruet animam suam de manu inferi. Ubi sunt misericordie tue antique, Domine, sicut iurasti Dauid in ueritate tua? Memor esto, Domine, opprobrii seruorum tuorum  multarum gentium. Quod exprobrauerunt inimici tui, Domine, quod exprobrauerunt commutationem Christi tui. Benedictus Dominus in eternum:  fiat, fiat.«



ENARRATIO.

Ethan interpretatur robustus. Iezrelita, orientalis aduena. Qui autem uult esse robustus, necesse est ut robur suum et fortitudinem suam non sibi ipsi, sed Deo tribuat. Nam qui sibi attribuit quod fortis sit, ipse amissa fortitudine debilis efficitur. Quod attendebat ille qui dixit: Fortitudinem meam ad te custodiam . Hic taliter robustus loquitur in hoc psalmo commendans nobis misericordiam Domini Dei, que in suis fidelibus in eternum mansura est. Dicit autem sic:

Misericordias Domini in eternum cantabo. Quasi dicat: Audite, attendite, patienter exspectate:  quia cantabo misericordias Domini, in eternum uos ducturas, uel in eternum mansuras. Quasi dicat: ita in Adam temporalis, misericordia autem Domini que precludet iram, erit eternalis. Nota quia pluraliter dicit, misericordias: quia cum multe precedant iniquitates nostre, necesse est ut subsequantur eius multe misericordie; quod dicit, misericordias Domini, id est, reparationem humani generis, in eternum cantabo: et non tantum cantabo misericordias, sed etiam annuntiabo ueritatem tuam, id est, completionem misericordie promisse, duraturam in generatione et generationem: et hoc annuntiabo in ore meo, id est, in ore cordi consono: quia non dissimulabo ore quod concipio corde. Nota quod dicit, annuntiabo ueritatem tuam in ore  meo. Quasi dicat, Duo sunt: unum tuum, aliud meum. Tua est ueritas, meum est os: et ideo annuntiabo ueritatem tuam, quia, nisi annuntiauero, seruus non ero; si autem ex meo annuntiauero, mendax ero, quia omne bonum a te processit: quod dicit, annuntiabo ueritatem tuam in ore meo; et hoc secure faciam, quoniam tu dixisti: Misericordia, id est, reparatio humani generis, edificabitur in eternum mansura. Et hoc ita fiet, quia in celis preparabitur ueritas tua in eis, id est, ueritas preceptorum meorum preparabitur in celis, id est, in apostolis tuis, in quibus promissio tua complebitur, ita ut in eis sit: quia non erit eis erubescentia predicare ueritatem tuam, quam poterunt signis et rationibus defendere, Disposui testamentum electis  meis, iuraui Dauid seruo meo. Usque in eternum preparabo semen tuum. Non tantum misericordia edificabitur in eternum, sed etiam dixisti: Disposui testamentum, nouum uidelicet per gratiam datum electis meis, id est filiis meis, qui proposui uetus testamentum seruis. Unde istud: Quos predestinauit, hos et uocauit ; quod dicit: Disposui testamentum electis meis: et dixisti etiam, Iuraui Dauid. Fuit certus Dauid quando dixit, et certior fuit quando iurauit quia iuratio Deitatis est firmatio promissionis. Aedificabo in generatione et generationem sedem tuam, id est, in eternum. Nota semen Dauid preparatum in eternum: quia imitatores Christi, qui nasciturus erat de semine Dauid, in eternum manebunt, et eius sedes edificata est  in generatione et generationem: et sic quod Dauid carnali fuit promissum, in Dauid spirituali, qui ex semine eius fuit, est completum. Confitebuntur celi mirabilia tua, Domine. Quasi dicat: ueritas tua preparabitur in celis, et ideo ipsi celi confitebuntur mirabilia tua, id est, laudabunt mirabilia tua. Quid mirabilius, quam qui heri fuit ebrius hodie est sobrius; qui heri fuit incestus, nunc castus; qui heri fuit damnatus, nunc in regnum assumptus? In his mirabilibus tu quisque lauda Deum; lauda eum, quia mortui sunt resuscitati: plus lauda eum, quia perditi sunt redempti: quod dicit, Confitebuntur celi mirabilia tua, Domine. Quasi dicat: Quid mirabilius quam quod Deus sic dilexit mundum, ut Filium  suum unigenitum daret?  hoc promisit, et non est mentitus. Nihil mirabilius effectu hoc de hoc facto. Etenim ueritatem tuam in Ecclesia sanctorum. Quasi dicat: uere confitebuntur celi mirabilia tua, quoniam annuntiabunt ueritatem tuam in Ecclesia sanctorum, id est in congregatione fidelium. Et merito tuam annuntiant ueritatem, et non suam: quoniam nullus tibi comparari potest ex omnibus quos tu fecisti sanctos: quod dicit, Quoniam quis in nubibus equabitur Domino nubium? Nota quia eos Deus uocat nubes, qui prius appellati sunt celi. Celi dicti sunt, quia splendore sue sanctitatis nos irradiant: nubes dicuntur, quia sanctitas eorum carne quasi nube tegitur, ne nos uideamus eorum interiora. Quod enim a nube descendit, uidemus;  quod autem fit in nube, non uidemus: ita imbrem sancte predicationis ab apostolis manantem uidemus: quod autem intra eos contineatur nisi eis nobis reuelantibus, scire non possumus, quoniam non est hominis scire occulta alterius cordis, et quis similis erit Domino, Filio Dei uidelicet, in filiis hominum? Nullus utique, quia ipse est natus, ceteri adoptiui. Ipse est filius per naturam, alii per gratiam: ipse est Deus qui glorificatur in consilio sanctorum. Consilium sanctorum est, non querere que sua sunt, sed que Dei; non terrenis inhiare, sed celestia desiderare. In hoc consilio glorificatur merito ipse solus, quia ipse solus est magnus, alii parui: ipse terribilis super omnes qui in circuitu eius sunt. Hic queritur, cum Deus sit incircumscriptum  lumen, et nullo loco comprehendi potest, quomodo aliquid circa se habeat. Sed quia ex gente Iudaica matrem unde carnem assumeret, habuit: ibi habitare corporaliter uoluit, ibi etiam predicare uoluit: non incongrue quantum ad gentem illam, dicitur habere circa se aliquid: quia gens Iudaica a gentibus circumdabatur, et eorum persecutione opprimebatur, quia gentibus uidelicet Dominus fuit terribilis, quia in eius nomine plura eorum idola, in quibus confidebant, sunt confracta: et ipse gentes eius timore cogebantur sectam suam dimittere. uel aliter: Terribilis super omnes qui in circuitu eius sunt, id est super eos qui circumeunt ut eius imitatores fiant. Et quandoquidem tu solus es magnus, tu solus terribilis, o Domine Deus, non tantum hominum, sed  etiam uirtutum celestium, quis similis est tibi? Nullus utique, quia tu potens es, Domine, et ueritas tua in circuitu tuo, id est circuit te semper, quia a te ipso habes ueritatem, ceteri habent non a se, sed a te. Unde illud: Oratio mea in sinum meum conuertetur . uel ueritas, id est completores ueritatis tue, sunt in circuitu tuo, id est in tuo asseclatu, et te circumdant ut imitatores tui existant. Tu dominaris potestati maris. Quasi dicat: uere tibi in nubibus nullus equabitur: nullus tibi similis, quia tu dominaris potestati maris, id est amaritudini gentium. Motum autem fluctuum eius tu mitigas, id est comminationes principum, qui cum quodam impetu quasi fluctus seuiunt, mitigabis, non ex toto dissipabis, quia etsi  aperte non seuiat leo, seuit tamen occulte draco. Potens es, Domine, et ueritas tua, id est precepta tua uera erunt in circuitu tuo: quia licet in gente Iudaica nasci uoluisti, non tamen in gentibus que sunt in circuitu tuo, notificari renuisti: et tunc, uidelicet quando ueritas tua annuntiabitur in circuitu tuo, fiet quod dictum est: uenit leo obuiam Samsoni, ad desponsandam sibi uxorem de Philistheis uenienti . Tunc fremet leo, id est mare amaritudo gentium: sed que cura? Tu dominaris potestati maris, motum autem fluctuum eius tu mitigas: et tu humiliatus, humiliabis superbum sicut uulneratum, id est, sicut quemlibet qui pro graui uulnere cederet inimico. Nam quis, dato tanto humilitatis exemplo, non deponeret superbiam? nullus utique: leuabis manum  brachii uirtutis tue, id est, in forti uirtute tua disperdes inimicos tuos, ut fiant tibi amici, qui cessabunt colere creaturam, et adorabunt uerum Creatorem. Tui sunt celi et tua est terra. Quasi dicat: Merito dico eos disperdi in brachio uirtutis tue: quia celi per quos fiet dispersio, tui sunt: et tua est terra quam colunt, id est, ipsi qui dispergentur per celos, tui erunt: quia orbem terre, id est terram orbiculatam, infra perfectos uidelicet in uirtute; et plenitudinem eius terre, id est adhuc perfectiores quam illi qui sunt orbis, tu fundasti, id est, super fundamentum, Christum uidelicet, qui uerum est fundamentum, aquilonem et mare tu creasti, id est, desperatissimos in quibus refrixit caritas, qui per aquilonem intelliguntur, et mare, id est, amarificantes se ipsos et  alios, tu confirmasti ad hoc, ut fierent orbis terre et plenitudo. Et ipsi autem quid? Thabor et Hermon exsultabunt in nomine tuo, id est, illi qui aliquando fuerunt tenebre, nunc autem lux in Domino, abnegantes impietatem et secularia desideria, exsultabunt in nomine tuo glorificando. Thabor et Hermon sunt montes duo, significantes Iudeam et gentilitatem. Thabor, quia interpretatur ueniens lumen, non incongrue Iudeos designat, ex quibus processit Christus lumen uerum illuminans omnem hominem uenientem in hunc mundum . Hermon interpretatur anathematizatio, ubi intelliguntur gentes, se ipsas anathematizando, a cultura idolorum recedentes, et Christum imitantes: quod dicit Thabor et Hermon, id est Iudei et gentes, exsultabunt in nomine  tuo. Et merito, quia tuum brachium, id est, tuum robur, erit cum potentia, id est, potentia tua erit potens potentia, quia in eternum mansura: aliorum uero infirma, quia ad tempus mansura. Firmetur manus tua, et exaltetur dextera tua, Quasi dicat: Thabor et Hermon exsultabunt in nomine tuo: quod ut fiat firmetur, id est, consolidetur in eis, manus tua, id est, potestas tua: que faciat eos hic in nomine tuo exsultare; et tandem exaltetur dextera tua, quando uidelicet agni separandi sunt ab hedis. Nota quia hic firmatur manus ut ibi exaltetur dextera: quia hic fideles iunocenter uiuunt cum nocentibus merito dicitur manus simpliciter firma esse: ibi autem quia separandi sunt boni a malis, merito  exaltabitur dextera: quia nunc uenit mitis, tunc ueniet terribilis. Iustitia et iudicium preparatio sedis tue. Quasi dicat: uere exaltabitur dextera tua, quia iustum iudicium preparabit tibi sedem. Interim autem quid? Misericordia, id est, remissio peccatorum: et ueritas, id est, completio promissionis, precedent faciem tuam, quia tu uidelicet uenturus es in maiestate Patris. Et quando quidem tu tantus es, beatus ergo populus qui scit iubitationem, id est, qui probat tibi esse iubilandum ineffabili affectione cordis, per quam digne sit iubilus: quia iubilare est tantam letitiam mentis habere, quantam nullus potest uerbis exprimere. Alia continuatio: Misericordia et ueritas precedent: et quia precedent, ergo beatus ille qui attendendo misericordiam ipsam et  ueritatem, scit iubilare, sicut et prius. Domine, in lumine uultus tui ambulabunt. Quasi dicat: uere sunt beati qui sciunt iubilare, quia ipsi ambulabunt, id est, delectabunt, in lumine uultus tui, id est, tua cognitione illuminati: et in nomine tuo exsultabunt tota die, id est continue: et iustitia tua exaltabuntur, non querentes suam statuere iustitiam, sed tuam: et merito tuam, quia uirtus eorum tu es: et ideo attendunt se esse uirtuosos non a se, sed a te: et ideo non in se, sed in te gloriabuntur: et in beneplacito tuo, id est, in bona uoluntate tua, non in meritis nostris, exaltabitur cornu nostrum, id est, sublimitas nostra uel defensio nostra, Quia Domini est assumptio nostra. Quasi dicat: uere in tuo beneplacito exaltabitur cornu nostrum, quia assumptio nostra  qua assumpti sumus de massa perditorum, est Domini: quia ipse nos assumpsit, et non ipsi nos: et est ipsa assumptio regis nostri, id est, hominis Dominici in omni bonitate nos regentis. Tunc locutus est in uisione sanctis suis. Quasi dicat. uere assumptio nostra erit Domini, quia hominis uidelicet uerbo Patris assumpti: quia tu Deus Pater locutus es in uisione, id est, manifeste uel multiplici reuelatione sanctis tuis: tunc uidelicet quando dixisti, Misericordia edificabitur in eternum: locutus es dico, et dixisti per facta patriarcharum et dicta prophetarum. Et quid dixisti? Posui adiutorium, illorum uidelicet qui saluandi sunt, in quodam potente, id est, in Filio meo qui omnia potenter aget, spolians principatus et potestates, confidenter transduxit eos  triumphans in semetipso: et exaltaui electum, id est, Filium meum super omnia mihi dilectum nasciturum, de plebe mea, id est de gente Iudaica, quia salus ex Iudeis est. Inueni Dauid seruum meum. Quasi dicat: Dixisti, posui adiutorium in potente: et dixisti etiam, Inueni Dauid seruum meum, Dauid uidelicet spiritualem non carnalem. Unde alibi: Inueni Dauid uirum secundum cor meum: et unxi eum oleo sancto meo , spirituali uidelicet iucunditate. Unde alibi: Unxit te Deus Deus tuus oleo letitie pre consortibus tuis : quod et hic dicit, Oleo sancto meo unxi eum. Quod inde apparet, quia manus mea, id est potentia, auxiliabitur ei in suis, et brachium meum, id est, robur meum confirmabit  eum intantum, quod mihi erit cequalis; et nichil proficiet in eo, id est, ad nullum effectum ueniet, et si incipiat: inimicus, id est persecutor: et filius uidelicet iniquitatis, id est, serpens malignus, non apponet nocere ei. Nocuit uero primo homini, sed non addet nocere huic. Tentabit eum, sed non apponet hoc ut noceat: quia eum tentando non superabit. Et concidam, id est concidi faciam, inimicos eius a facie, id est, a cogitatione eius, quia qui prius erant inimici eius, a sanctis predicatoribus precidentur a corpore infidelium, et coaptabuntur corpori fidelium: et hoc totum erit a facie ipsius, id est, precogitatione ipsius. Hoc enim prefigurabatur, quando Moyses caput uituli in puluerem redegit, et Iudeis ad bibendum dedit . Caput  uero uituli infideles significabat, et qui in humilitate per cognitionem Domini contriti, fidelibus erant concorporandi: quod dicit, Et concidam a facie ipsius inimicos eius, et odientes eum in fugam conuertam: quia qui nunc sunt inimici, ad eum confugiendo fient amici, et ueritas mea, id est, impletio promissionis. Unde Apostolus: Per ipsum, inquit, amen Deo . Et misericordia mea, id est, reparatio humani generis, erit cum ipso et in nomine meo, subaudis glorificando, exaltabitur cornu eius, id est sublimitas eius. Et ponam in mari manum eius, id est, in gentibus erit eius potestas, et in fluminibus ponam dextram eius; quia principes maiori potentia subdi debent Deo, quam subditi, quia maior uis Domini apparuit in conuersione regum, quam in conuersione  pauperum. Quod dicit, Ponam in mari manum eius, et in fluminibus dexteram eius. Et merito, quia ipse et non alius inuocabit me, dicens: Pater meus es tu secundum Diuinitatem, Deus meus secundum humanitatem, susceptor salutis mee, quia uerbum tuum me hominem in homine a peccato suscepit. Et ego primogenitum ponam illum, excelsum pre regibus terre. Quasi dicat: Ipse inuocabit me, et hoc non frustra: quia ego ponam eum primogenitum, id est, digniorem omni creatura. Unde Paulus: Ut sit ipse primogenitus in multis fratribus . Solebant antiquitus primogeniti filii esse maioris dignitatis in domibus patrum ceteris filiis, secundum quod homo Dominicus merito dicitur primogenitus, quia super omnem creaturam  exaltatus, et per eum omnis qui est exaltatus est eleuatus. Excelsum pre regibus terre. Ut illud: Adorabunt eum omnes reges . In eternum seruabo illi misericordiam meam in suis. Quod alibi: Ecce ego uobiscum sum usque ad consummationem seculi . Et testamentum meum, id est pactum meum, quod promisi hereditatem meam fidelibus dandam, erit fidele, id est, probabile ipsi, uidelicet in suis, quia nullus credet promissionibus meis, nisi huic capiti quasi membrum adaptetur. Et ponam in seculum seculi semen eius, id est, firmiter statuam imitatores eius, subaudis duraturos: et thronum eius, illos uidelicet qui sunt eius sedes, ponam sicut dies celi, id est, in claritate eos permanere  faciam, detersa omni noctis caligine: uel, ponam illos sicut dies celi, id est, eternaliter mansuros. Nota eos dies accipi per sedem et per thronum, quia qui imitantur eum ipsi eius semen sunt, et thronus, quia in eis eius sedes est. Sed quia fastidium generaret idem uerbum bis repetitum, ideo diuersis uerbis idem ostendit: uel possunt accipi per thronum maiores, per sedem minus perfecti. Si autem dereliquerint filii eius legem meam. Quasi dicat: Ego promisi me positurum semen in seculum seculi: sed si dereliquerint filii eius legem meam hoc modo, quod in iudiciis meis non ambulauerint, id est, si non delectantur in iudicio meo, id est, in discretione mea uera, ut multi monachi sunt, quos prius grauat seruitium Domini, licet perfecti sint filii  futuri, de quibus hic dicitur: Si in iudiciis meis non ambulauerint, et si iustitias meas profanauerint, porro a fano, id est a sanctitate fecerint, et mandata mea non custodierint, id est dilectionem Dei et proximi non habuerint: uisitabo in uirga correptionis iniquitates eorum, et in uerberibus paternis, non seruilibus, peccata eorum. His uerberibus non dedignetur quisque flagellari: quia melius est corrigi flagello patris, quam perire blandimento predonis. Unde Paulus: Si extra disciplinam, ait, estis, cuius omnes participes sunt, ergo non filii, sed adulteri estis . Misericordiam autem meam non dispergam ab eo. Quasi dicat: Quanquam filios Dauid uisitaturus sim in uirga, si deliquerint, tamen misericordiam meam, id est promissiones meas, non dispergam ab eo, id  est non auferam ab ipso Dauid; neque nocebo ei: et hoc in ueritate mea, subaudis dico: uel non nocebo ei in ueritate mea, id est, in uero iudicio meo, quo in uirga correptionis uisito iniquitates eorum. Unde alibi: Omnia quecunque faciet prosperabuntur . Exerceat ergo disciplinam Domini, non auferat misericordiam: cedat contumacem, dum tamen filio seruet hereditatem. Neque nocebo in ueritate mea, neque profanabo testamentum, id est pactum, meum: et que procedunt de labiis meis, id est que promissa sunt per labia preconum meorum, non faciam irrita. Nota quia profanaret testamentum, si non adimpleret promissum. Semel iuraui in sancto meo. Quasi dicat: Ideo non faciam irrita que procedunt de labiis meis, quia semel iuraui in  sancto meo, subaudis constituendo, sancto uidelicet sanctorum: uel in sancto meo, id est in sanctitate mea secundum quod iuramentum impossibile est mentiri. Unde illud: Per memetipsum iuraui, dicit Dominus . Et quid iurauit? Semen eius in eternum manebit, et thronus eius sicut sol in conspectu meo, id est, sedes illius erit in conspectu meo, id est, in interiori suo, id est, in anima, ubi ego solus conspicio: ibi erit sicut sol, fulgens uidelicet in uirtutibus, et hoc quantum ad animam, que hic resurget in resurrectione prima, ut tandem refulgeat in conspectu Dei. Quantum autem ad corpus, erit thronus eius sicut luna, non luna que suscipit crementum et detrimentum, sed luna que perfecta est  in eternum, id est que perfectionem suam eternaliter habebit. Unde Paulus: Oportet, inquit, corruptibile hoc induere incorruptionem, et mortale hoc induere immortalitatem . Nota quod dicit, Sicut luna perfecta in eternum, quia etsi hoc sit quod luna non sit duratura in eternum, non minus ualet ad similitudinem, quia solet ab impossibili similitudo trahi; ut illud: Colatis culicem, et sorbetis camelum ; quod dicit sicut luna perfecta in eternum, et huius rei est testis in celo fidelis, Christus uidelicet: quia nec fallit, nec falli potest. Ipse enim, inquit Apostolus, suscitauit nos per uirtutem suam . Hoc iuraui Dauid in sancto meo; si autem Dauid mentiar, nunquid alicui uerum dicam quantum ad uerbum suum, cum quo omnia  disposuit. Neque enim opus est ut secundo iuret: quia semel iurando omnia stabiliuit, nec aliquem unquam fefellit. Tu uero repulisti et despexisti. Usque huc uerba fuerunt Domini, promittentis Dauid mirabilia, que superius sunt notata; hic uero iam redit Propheta ad uerba sua, quasi sic dicat: Tu, Domine Deus, promisisti mihi quod non auferres misericordiam tuam a me, neque profanares testamentum meum et cetera multa: et tamen non exhibes quod promisisti mihi, quod non auferres misericordiam tuam a me, quia tu uero, id est reuera repulisti. Preteritum dicit pro futuro, quasi repellere uideberis: et despicere, id est, deserere uideberis populum tuum cui presum. Repulsus fuit Dauid carnalis, quando per Absalonem filium suum multas passus  est tribulationes: despectus etiam fuit populus cui prefuit, quando in captiuitate detentus fuit. Sequitur: Distulisti Christum tuum, id est, me unctum tuum differes a promissionibus tuis, quia que mihi promisisse uideris, complebis in Dauid filio tuo, cuius typum gero. Ecce nota Dauid cum dicit, repulisti et despexisti, eumdem esse ad alium Dauid, ut in eo uideamus completa que hic uidentur esse promissa: sed etiam faciendum est in aliis, ut prophetia uera sit. Prophetatum fuit duobus fratribus filiis Rebecce, Maior seruiet minori : cum tamen nunquam legitur quod maior frater Esau seruisset Iacob, sed potius legitur quod Iacob reuersus cum uxoribus suis de Mesopotamia, premissis muneribus, cecidisset in faciem Esau ut adoraret eum  . Sed quoniam hi duo fratres significabant populum priorem et posteriorem, eundum est ad ipsos populos, in quibus est completum quod de duobus fratribus fuit prophetatum. Maior enim populus, Iudaicus uidelicet, seruit minori, gentili populo uidelicet: quia hoc portat Iudeus, unde conuincatur paganus. uel aliter, distulisti Christum tuum, id est, me unctum tuum, cum me, uidelicet passis tot persecutionibus, tandem super cunctum populum regem constituisti. In hac uero dilatione notabatur, quia Christus in corpore suo differendus erat a promissionibus, et multa passurus antequam impleretur corpus eius. Euertisti testamentum serui tui, id est, pactum tuum quod pepigisti cum seruo tuo, euertes:  et profanasti in terra sanctuarium eius, id est, templum tuum, quod solum erat in terra Iudaica, profanabis, id est, agentibus pollui permittes. Destruxisti, id est, destrues omnes sepes eius, regnum uidelicet et sacerdotium, quibus muniti erant Iudei: firmamentum eius formidinem, id est, maiores qui deberent aliis esse firmamentum, id est, alios defendere, illos posuisti formidinem, id est, terrore conturbari perinisisti: quia nullus erat ex maioribus, qui auderet surgere in defensionem minorum: et sic diripuerunt cum omnes transeuntes uiam, pagani uidelicet, qui transeunt uiam ueram Christum, non credentes. uel qui transeunt uiam temporalem, id est, sola transitoria attendentes: et factus est opprobrium uic nis suis, id est gentibus; et exaltasti dexteram deprimentium  eum, et letificasti, id est, letificabis omnes inimicos eius in eorum uictoria; et auertisti adiutorium gladii eius, id est, nulla spes defensionis erat eis in gladio; et hoc ideo, quia tu non es auxiliatus ei in bello; et destruxisti eum ab emundatione, id est, a fide uera, que mundat interius corda; et sedem eius iudiciariam collisisti in terra, subaudis deiectam, et minorasti dies temporis eius, quoniam regnum et sacerdotium abstulisti, que eternaliter habere putabantur; et perfudisti eum confusione, id est, undique confundes eum. uel aliter possumus dicere. Tu uero repulisti et despexisti, distulisti Christum tuum; ut non tantum de Iudeis que sequuntur, sed communiter de corpore Christi cui facte sunt promissiones. Quasi dicat Propheta: Tu, Pater, dixisti, Misericordia  edificabitur in eternum: tu iurasti Dauid seruo tuo, Christo uidelicet, Preparabo in eternum semen tuum, et edificabo in generatione et generationem sedem tuam; hec et cetera te facturum Christo tuo promisisti, et tamen repulisti, id est, repellere uideberis eum in suis: et despicies suos, id est, despectabiles fieri permittes; et distulisti, id est, differes Christum tuum, id est, corpus Christi tui implere: quia non statim facies omnes credere in eum: totus enim Christus est corpus et caput, saluator et Ecclesia. Sed differebatur impletio Christi, quia fides cum magno labore creuit, per quam sibi membra digna coaptata sunt; quod dicit, distulisti Christum tuum, et euertisti testamentum tuum, id est, pactum serui tui: et profanasti, id est, pollui permittes, sanctuarium  eius, id est, sanctos suos in terram deiectos, id est, terrenis confirmatos. Profanatur sanctuarium tunc, quando hi qui receperunt fidem, timore compulsi, cedunt his qui in terra sunt et cunctis idolis sacrificant. Quod alibi: Polluerunt templum sanctum tuum . uel profanasti in terra sanctuarium eius, id est, uitam sanctorum eius insaniam existimari facies ab his qui terra sunt. Destruxisti omnes sepes eius, id est, munitionem suorum auferes ab illis. Et quomodo hoc? Quia pones firmamentum eius formidinem, id est, illos qui excellentes erunt in sanctitate, quorum exemplo minores confirmandi essent, pones in formidine: quia ipsi formidabunt confortare minores:  uel ipsos qui sunt firmamentum pones formidinem, id est, causam formidabunt confortare minores. uel ipsos qui sunt firmamentum pones formidinem, id est, causam formidinis; quia interficiuntur maiores, traduntur in formidinem minores: et sic diripient eum in suis omnes transeuntes uiam, gentiles uidelicet, qui Christum sibi uiam non faciunt: et factus est opprobrium uicinis suis, et exaltasti dexteram, id est, potestatem deprimentium eum, et letificabis omnes inimicos eius in uictoria, quam habituri sunt in sanctis suis, quando in corpora sanctorum seuire permittuntur; et auertisti adiutorium gladii, id est, similem facies eum in suis homini, cui non sit adiutorium gladius suus in bello. uel gladius sanctorum potest esse uerbum predicationis,  quo succincti tuti debent esse: sed adiutorium eius gladii auertitur ab illis, quando pro ipsa predicatione persecutionem patiuntur; quod hic dicit: Auertisti adiutorium gladii eius, et non es auxiliatus ei in bello, id est, non uideberis auxiliari suis in bello persecutionis et tribulationis, et destruxisti, id est, destruere permittes suos ab emundatione, id est, ab omni munditia elongatos quantum ad existimationem malorum. Unde Paulus: Facti sumus peripsema omnium . Et sedem eius in terra collisisti, id est, sanctos eius in quibus sedes sua esse deberet, in terra deiectos: id est, terrenis conformatos collisisti, id est, collidi permisisti: uel sedem eius in terra collisisti, id est, sanctos eius in corpore affligi permisisti. Minorasti dies temporis eius, id  est, uitam filiorum suorum abbreuiasti, non quantum ad te, sed quantum ad illos qui diuturnam uitam desiderabant: ut eorum solatio et auctoritate sustentarentur, uelut de beato Martino legitur: Cur nos, pater, deseris? aut cui nos desolatos relinquis? Perfudisti eum confusione, id est, undique patieris suos confundi, interius, uidelicet et exterius, sed tu, Domine, usquequo auertis faciem tuam ab illis? Auertes te in finem, id est, in finali auersione? Quasi dicat: Si sic agi uoluisti cum paleis, mitius constitue agendum cum granis ut, separata palea, grana recondantur in horrea. Exardescet sicut ignis in ira tua, sicut ignis incinerans et non purgans? Nequaquam, Domine: sed memorare que mea substantia, id est, quam sancta et quante dignitatis sit substantia,  Christus uidelicet, qui ex carne mea nasciturus est, cui uelut capiti adaptandi sunt homines uelut membra eius, sicut ignis consumptionis, sed potius sicut ignis consummationis. Nota Christum proprie dici substantiam, quia ab eo sustentatur quisque qui in fide fideliter operatur; quod dicit: Memorare que mea substantia: quod reuera facies, quia non uane constituisti filios hominum. uani enim essent constituti, si non ipsi capiti membra coaptarentur: quod dicit sub interrogatione, Nunquid uane constituisti omnes filios hominum? Non. Sed memorare potius in illis, quis est homo, id est, qualis et quam sanctus sit homo, qui uiuet, et ita, quod non uidebit interiorem mortem, et eruet animam suam de manu  inferi, id est, de potestate tenebrarum, quia morietur in carne, sed resurget in maiestate. Ubi sunt misericordie tue antique, Domine, id est, in eo replebuntur tue misericordie, id est, ante mundi constitutionem disposite a te: sicut iurasti Dauid in ueritate tua. Nam firmiter promisisti te redempturum per eum humanum genus. Memor esto, Domine, opprobrii seruorum tuorum, opprobrii dico multarum gentium, quod continui in sinu meo: quia illud occulte per spiritum prophetie preuidi futurum in seruis tuis; uel sic: Memor esto, Domine, opprobrii seruorum tuorum, id est, illorum qui patiuntur opprobrium quod continui in sinu meo, id est, illud opprobrium uideo futurum in illis, qui in sinu meo sunt, id est, in illis qui adhuc ex carne mea nascituri  sunt. uel sic: Memor esto, Domine, opprobrii seruorum tuorum, opprobrii dico multarum gentium, id est, quod multe gentes improperant; illius opprobrii memor esto, ut ipse gentes illud opprobrium patiantur pro te: quod opprobrium continui in sinu meo, id est, in occulto cordis mei, ubi uideo gentes adhuc incorporandas fidelibus, ut impleatur corpus Christi; uel sic: Memor esto seruorum tuorum, id est, illorum qui patiuntur opprobrium quod opprobrium, id est, quos patientes opprobrium continui in sinu meo, id est, significari uideo per manum reductam in sinum; uel continui in sinu meo, id est, quod mihi placitum intus apud me reposui: quia uideo in spiritu quod non reputabitur illis qui passuri sunt opprobrium illud pro opprobrio, sed pro magna gloria.  Memor esto opprobrii quod exprobrauerunt inimici tui, Iudei uidelicet: quod exprobrauerunt commutationem, id est mortem, Christi tui. Mors enim dicitur commutatio, quia per mortem commutatus est de morte in uitam, de corruptione in incorruptionem: ex qua commutatione sit benedictus Dominus in eternum. Fiat ei benedictio in priori populo, fiat et in posteriori.



PSALMUS LXXXIX. ORATIO MOYSI HOMINIS DEI.

»Domine, refugium factus es nobis a generatione in generationem. Priusquam montes fierent aut formaretur terra et orbis, a seculo et usque in seculum tu es Deus. Ne auertas hominem in humilitatem, et dixisti: Conuertimini, filii hominum.  Quoniam mille anni ante oculos tuos tanquam dies hesterna que preteriit. Et custodia in nocte, que pro nichilo habentur, eorum anni erunt. Mane sicut herba transeat, mane floreat et transeat: uespere decidat, induret et arescat. Quia defecimus in ira tua, et in furore tuo turbati sumus. Posuisti iniquitates nostras in conspectu tuo, seculum nostrum in illuminatione uultus tui. Quoniam omnes dies nostri defecerunt, et in ira tua defecimus. Anni nostri sicut aranea meditabuntur, dies annorum nostrorum, in ipsis septuaginta anni. Si autem in potentatibus, octoginta anni: et amplius eorum labor et dolor. Quoniam superuenit mansuetudo, et corripiemur. Quis nouit potestatem  ire tue, et pre timore tuo iram tuam dinumerare. Dexteram tuam sic notam fac, et eruditos corde in sapientia. Conuertere, Domine, usquequo, et deprecabilis esto super seruos tuos. Repleti sumus mane misericordia tua: et exsultauimus, et delectati sumus in omnibus diebus nostris. Letati sumus pro diebus quibus nos humiliasti, annis quibus uidimus mala. Respice in seruos tuos et in opera tua, et dirige filios eorum. Et sit splendor Domini Dei nostri super nos, et opera manuum nostrarum dirige super nos, et opus manuum nostrarum dirige.«



ENARRATIO.

Distinguitur nobis in hoc psalmo uita ueteris hominis et noui, uita mortalis et uita uitalis, pena  uidelicet ueteris hominis, et gloria noui hominis; et intitulatur psalmus iste nomine Moysi, non quod Moyses fecisset eum, sed quia ipse ens minister ueteris Testamenti et Propheta Noui, in ipso ministerio discreuit nobis uitam ueterem et uitam nouam. uitam enim nouam insinuauit mysterio suo, si spiritualiter intelligitur. Ad ueterem autem pertinet uitam, si carnaliter intelligatur: et dicitur oratio Moysi, quia homo ille Dei amabat ad Deum orare, et frequenter cum Deo familiariter confabulari. Dicitur etiam oratio hominis Dei, non serui Dei: quia quos uocat ad uitam eternam Dominus, non iam duriter uocat eos ut seruos, sed admonet ut filios et amicos. Unde illud: Iam non dicam uos seruos, sed amicos Dei.  Audiamus ergo quid in hoc psalmo  distinguatur. Fugiamus, appetamus: fugiamus penam ueteris hominis, et appetamus gloriam noui hominis. Dicit autem Propheta sic:

Domine, refugium factus es nobis a generatione in generationem. Quasi dicat: Domine uerbum, factor omnium, tu factus es nobis refugium: quia, assumendo hominem, certum dedisti nobis ad te refugium; et hoc a generatione carnali, in generationem spiritualem, quia eternale nobis es refugium: et ad te confugientibus sustentaculum. Priusquam montes fierent, aut formaretur terra et orbis, a seculo et in seculum tu es Deus. Quasi dicat: Merito dico, ad te confugiendum, non ad hominem, quia ante omnem creaturam tu es Deus; non dicit, Tu fuisti, sed tu es Deus, quia non conuenit fuisse, cui omnia  sunt presentia. Unde ipsemet: Ego sum qui sum . uel sic: Dixi, tu factus es refugium, et tamen licet te factum nominaui, tu es Deus priusquam montes fierent, id est, priusquam rationabilis supercelestis creatura a te fieret, id est priusquam formaretur terra, id est homo, et priusquam formaretur orbis, id est, priusquam ipsa terra orbiculata fieret, id est, antequam homo in abundantia uirtutum positus esset: quia a seculo et usque in seculum, id est, ab eterno et usque in eternum tu es Deus. Nota, quia in creatione angelorum nulla precessit materia, bene eum dixisse, priusquam montes fierent; in creatione autem hominis, quia terra materia precessit, bene dixit, formaretur terra, quia tunc terra quasi formositatem  recepit, quando ad esse hominis deducta fuit. Ne auertas hominem in humilitatem. Factus es nobis refugium: et ideo ne auertas, id est, ne auerti permittas, hominem, in hoc subaudis positum. Auertisti eum, permisisti usurpantem sibi nomen quasi futurus Deus esset, ne auertas eum in necessitate deiectionis sue, quia in humilitatem, id est, humilem se erga te fecit. Cessauit enim a culpa, et ideo tu cessas ab ira. Auertisti elatum, ne auertas eum humiliatum; uel sic: Ne auertas hominem, id est, ne permittas auerti a sublimitate tua in humilitatem, id est, in hec infima, ut, relictis celestibus, terrena concupiscat, et ideo dico, ne auertas, quoniam tu dixisti: Conuertimini ad me, filii hominum; et opus est ut ad te conuertantur, quia quantumcunque uitam longeuam  duxerint, quantumcunque opus prolixum extenditur, tamen eternitati tue comparatum nichil reperitur: quod dicit, Quoniam mille anni ante oculos tuos tanquam dies hesterna que preteriit. Quasi dicat: Ideo dico quod conuertendum sit filiis hominum ad te, quoniam anni isti temporales, etsi mille, ante oculos, id est comparati annis illis qui sunt ante oculos tuos, id est, qui tibi placent, sunt tanquam dies hesterna que preteriit, id est, que iam non est, quia omnia temporalia sunt tanquam non sunt: et custodia in nocte que pro nichilo habentur eorum anni erunt. Quasi dicat: Comparaui annos istius uite diei hesterne, ut autem adhuc magis transituros ostendam, dico quia anni isti sunt sicut custodia in nocte, id est, tanquam quarta pars noctis: et adhuc minus  dicam, anni isti erunt eorum, id est, computati inter illa que pro nichilo habentur. Ecce magnam ostendit deiectionem, cum ostendit nos agere dies finiendos, et annos pro nichilo habendos. Mane sicut herba transeat, mane floreat et transeat, uespere decidat, induret et arescat. Ecce Propheta iam aggratulatur diuine iustitie, que uindicat se iuste in hominem. Quasi dicat: Luat homo quod commisit, qui peruenturus erat ad eternitatem completa obedientia, experiatur corruptionem, qui cecidit per ignorantiam: transeat mane, id est, infantia cuiusque, que est sicut herba que nunc uidelicet uiret, et cras arescet: mane floreat, et infantia in adolescentiam uel iuuentutem ueniat, et transeat, ibi considerando quia nichil sunt dies uite istius, et uespere decidat, et in senectutem  cadat, et induret in senio, et arescat in decrepita etate, quoniam eum fatigat tussis indesinenter. uel sic: Mane floreat et transeat, uespere decidat, id est, in senectutem moriendo cadat, et induret in cadauere, ubi membra uniuscuiusque rigida fiunt, et arescat in puluere. uel sic: Mane sicut herba transeat, id est, uoluntas cuiusque bona transeat sicut herba, et non perueniat ad actum bonum. uoluntas mane cooperatur, quia in uoluntate primum refulget lux iustitie. Mane floreat, id est, bona uoluntas ad actum deducatur, et transeat, non habendo perseuerantiam in bono opere: sed uespere decidat, id est, in peccatis cadat, non relucente ei sole iustitie: quia tunc quisque quasi uespere cadit, quando declinat a bonis,  et incurrit mala. Induret in peccatis suis, iam in reprobum sensum traditus: et arescat, id est inutilis fiat, sicuti puluis quem pre nimia ariditate proiicit uentus a facie terre. Quia defecimus in ira tua. Quasi dicat: Quare hoc dicat ut transeat mane sicut herba? quia defecimus in ira, id est, talem defectum exigebat ira tua. Quam commeruimus, quia hec omnia ex pena peccati habemus, quia propter peccatum in ira tua defecimus, et infirmi facti sumus: et in furore tuo turbati sumus, intantum quod infirmitatem nostram morte finire trepidamus. Et quia defecimus, ex hoc constat, quia posuisti iniquitates nostras in conspectu tuo, id est quod non es oblitus peccatorum nostrorum, que commisimus in primo parente, et seculum nostrum, id est illud  seculum quod nosipsi nobis fecimus, posuisti in illuminatione uultus tui, id est in claritate tue presentie, ubi semper conspiceres et nos quasi pro illo corrigeres. Quod effectus indicat, quoniam omnes dies gentium defecerunt: et ideo apparet quod in ira tua defecimus, id est quod propter iram tuam in defectum uenimus. Anni nostri sicut aranea meditabuntur: dies annorum nostrorum in ipsis, septuaginta anni. Nota quia, sicut aranea inutiliter laborat in tela perficienda, in qua tandem ipsa interficitur, huic comparantur anni nostri, in quibus inutiliter meditamur quomodo terrena acquiramus, in quibus acquisitis irretimur et ad mortem trahimur. Unde illud: Quid superbit terra et cinis?  Quoniam in uita sua proiicit intima sua Dies annorum  nostrorum. Quasi dicat: Non tantum anni nostri, id est diutinus labor noster erit inutilis, sed et dies nostri, id est quisque labor noster erit inutilis, breuis est et comparatur aranee et inutili. In ipsis, septuaginta anni. Quasi dicat: Quia dies nostri et anni sunt sicut aranea, id est meditantur sicut aranea, ideo abbreuiata est uita nostra, quod in ipsis diebus in quibus robur crescit, inueniuntur tantum septuaginta anni, cum in uita antecessorum nostrorum fuerint anni plures. Mathusalem enim uixit nongentis et sexaginta quinque annis . Nota quia licet precessores nostri eamdem penam peccati in primo parente commeruerint quam nos commeruimus, tamen non ita dominabatur in eis sicut in nobis, quia non tantum dediti fuerunt terrenis  sicut nos sumus. Si autem in potentatibus, octoginta anni: dicitur quia robur hominis crescat usque ad septuaginta annos, et sic stat usque ad octoginta annos, et postea decrescit: quod dicit, Si in potentatibus considerantur anni, ita uidelicet, ut robur non decrescat, erunt octoginta anni, et quod amplius est, id est quod superest ultra octoginta annos, est labor et dolor eorum qui agunt, transitorios annos, et hoc unde processit? Quia superuenit mansuetudo, et corripiemur, id est manifesta correptio: et sic corripiemur mansuete, ne tandem corripiatur seuere. uel aliter, in ipsis septuaginta anni. Septuaginta qui constat ex secunda unitate, denario uidelicet per septenarium multiplicato, pertinet  ad ueterem uitam, que uoluitur circulo septenarii numeri: et sic possumus accipere per septuaginta studium terrenorum, quod dicit, quia anni nostri sicut aranea meditabuntur, ideo in ipsis sunt septuaginta, id est appetitus temporalium que septem dierum circulo notantur. Nota quia idem accipitur, per septuaginta et septem, hac uicinitate, quia septenarius multiplicatus per denarium septuaginta facit, et hoc iterum conueniunt, quia sicut in septenario sunt septem prime unitates, ita et in septuaginta sunt septem unitates. uel, per septenarium potest accipi male sabbatizantium studium, ideo quia Iudei, littere insistentes, septimam diem, Sabbati uidelicet, celebrarunt. uel potest accipi, per 70 luctus et meror in captiuitate conuersantium,  quoniam Iudei per septem decades, id est per 80 annos in ciuitate detenti fuerunt, ubi prefigurabatur luctus et meror noster, quos patimur quandiu uitam in hoc septenario ducimus, et hoc est quod dicit, in ipsis, septuaginta anni. Si autem in potentatibus agamus annos nostros, id est si regno celorum uim faciamus, erunt septuaginta anni. Regno Dei uim facimus, quando carnalibus desideriis resistimus, celestibus adheremus. Unde illud, A tempore Ioannis regnum celorum uim patitur, et uiolenti rapiunt illud . Nota per octoginta studium eternorum que octauo die uentura sunt, in fine uidelicet mundi, quando septenarius numerus finietur: uel, quia octaua die Dominus resurrexit, quam octauam diem celebramus in signo uenture celebrationis, que uentura est post communem  resurrectionem, potest accipi per octoginta studium uere sabbatizantium. Nota idem accipi per octoginta, quod per octo, ideo quoniam ex octo decies multiplicato constituitur octoginta, et sicut octo in se habet octo primas unitates, ita octoginta in se habet octo secundas unitates. Potest etiam accipi per octoginta felicitas ad patriam redeuntium, quoniam Iudei, qui detenti fuerunt in captiuitate, per septem decades  detenti sunt in captiuitate, et in octaua decade reuersi in patriam, ubi nostra reuersio prefigurabatur, quando, induta immortalitatis tunica, ad patriam reuertemur: quod dicit, Si in potentatibus annos nostros agamus, erunt anni nostri octoginta, id est, agentur tunc anni nostri in studio eternorum, uel in studio uere sabbatizantium,  uel in felicitate ad patriam redeuntium, quoniam quicunque regno Dei uim facit, hoc attendit, et quod est amplius eorum annorum, id est, quod amplius consideratur in istis annis, est sanctis labor et dolor. Amplius consideratur in istis annis a sanctis, quando sollicitudinem gerunt pro his que necessaria sunt uictui et uestitui, quibus nullus sanctus carere potest; sed eis labor pro talibus sollicitudinem gerere, et dolent, quia eos oportet pro talibus esse sollicitos. uel aliter: Quod amplius est annorum eorum, id est, quod amplius attendit quisque in annis istis, quam quod hec temporalia que ad septenarium pertinent, sunt transitoria, et illa que futura sunt eterna: et quod amplius iterum quisque attendit  in istis terrenis, quam quod ipsa fuerunt data ad hoc ut futura in istis intelligantur, illud labor hic, et dolor in futuro. Nam qui hic adheret terrenis bonis quasi ueris, laborat pro eis acquirendis, et cum de hac uita migrauerit, erit ei dolor perpetuus. Et quomodo hoc? Quia corripiemur graui correptione quando superuenit mansuetudo, id est, quando apparebit in maiestate, uidelicet terribilis, qui nunc omnibus mitis. Quis nouit potestatem ire tue? Quasi dicat: Quandoquidem ira tua qua nos corripis, tanta est, o Domine, quis est ille qui nouit digne iram tuam potentem, qua tu parcendo punis, et puniendo parcis? Parcendo parcit Dominus, quia quos exterius ditat, interius excecat: flagellando parcit, quia quos exterius tribulari permittit, interius inuincibiles  custodit, quod dicit, Quis nouit potestatem ire tue, et quis dinumerare iram tuam pre timore tuo, ad hoc uidelicet, ut te timeat: uel iram tuam pre timore tuo dinumerare, id est, copiam prosperitatum quam in ira tua quibusdam concedis, quis digne dinumerat pre timore tuo, ut comparet uidelicet copiam prosperitatum numero penarum? Nam ad hoc exaltat Deus quosdam, ut deiiciat: et ad hoc quosdam prosperat, ut capiantur. Dexteram tuam sic notam fac, et eruditos corde in sapientia. Quasi dicat: Ut dignoscamus iram tuam, notam fac nobis dexteram tuam, id est, Filium tuum, sic uidelicet, ut eum imitando, dinumeremus iram tuam pre timore tuo, et notos fac nobis eruditos corde in sapientia, id est, illos quos tu exterius sapientia tua erudisti, ut eorum  exemplo dinumeremus que dinumeranda sunt inter copiam prosperitatum et numerum penarum. Quod ut fiat, conuertere, Domine, usquequo, id est, quousque opus est conuersione tua: et deprecabilis esto super seruos tuos, qui fuisti exorabilis super liberos tuos. Quod reuera facies, quia repleti sumus, id est, replebimur mane, id est, transacta nocte huius uite, tua misericordia: et exsultauimus exterius, et delectati sumus, id est, delectabimur in interiori nostro in omnibus diebus nostris, diebus uidelicet sempiternis, quando te uidebimus facie ad faciem  Et unde hoc nobis? Quia letati sumus, id est, letabimur pro diebus quibus nos humiliasti, id est, in quibus nos tribulari permisisti, et pro annis quibus uidimus mala, quia nullus ibi letatur, nisi  qui hic tribulatur: nulli patria est dulcis, nisi cui peregrinatio est grauis. Respice in seruos tuos et in opera tua, et dirige filios eorum. Quasi dicat: Ut ibi letemur, hic interim respice in seruos tuos; respice, dico in opera tua, quia quod tui serui facti sunt, hoc est tuum opus, non eorum, et ideo, dirige filios eorum, id est, bona opera eorum, uel filios, id est, imitatores eorum in bonis operibus, et ut hoc fiat, sit splendor, id est, imago Domini Dei nostri, ratio nostra uidelicet, per quam eum imaginari debemus, illa sit super nos, id est, dominetur nobis, non deprimatur a sensualitate. Et opera manuum nostrarum dirige super nos, ut ad superna uidelicet tendant, et non pro mercede terrenorum fiant. Et quia omnia  opera bona unum debent esse in radice caritatis, ideo et singulariter dicit: Et opus manuum nostrarum dirige. Quasi dicat: Sic dirigas opera nostra, sint unum opus, id est, ad unum finem caritatis tendant.



PSALMUS XC. LAUS CANTICI IPSI DAuID.

»Qui habitat in adiutorio Altissimi, in protectione Dei celi commorabitur, Dicet Domino: Suceptor meus es tu, et refugium meum: Deus meus, sperabo in eum. Quoniam ipse liberabit me de laqueo uenantium, et a uerbo aspero. Scapulis suis obumbrabit tibi, et sub pennis eius sperabis. Scuto circumdabit te ueritas eius, non timebis a timore nocturno. A sagitta uolante in die, a negotio perambulante  in tenebris, ab incursu et demonio meridiano. Cadent a latere tuo mille, et decem millia a dextris tuis, ad te autem non appropinquabit. uerumtamen oculis tuis considerabis, et retributionem peccatorum uidebis. Quoniam tu es, Domine, spes mea, altissimum posuisti refugium tuum. Non accedet ad te malum, et flagellum non appropinquabit tabernaculo tuo. Quoniam angelis suis mandauit de te, ut custodiant te in omnibus uiis tuis. In manibus portabunt te, ne forte offendas ad lapidem pedem tuum. Super aspidem et basiliscum ambulabis, et conculcabis leonem et draconem. Quoniam in me sperauit, liberabo eum, protegam eum, quoniam cognouit nomen meum. Clamauit ad me, et ego exaudiam eum: cum ipso  sum in tribulatione, eripiam eum, et glorificabo eum. Longitudine dierum replebo eum, et ostendam illi salutare meum.«



ENARRATIO.

Canticum ponitur pro exsultatione. Sed quia neque in hoc psalmo aliquis uellet exsultare de humana infirmitate, appositum est laus cantici, ut laudabile canticum intelligatis, canticum uidelicet quod pertinet ad diuinam uirtutem, et non ad humanam infirmitatem. Nam Propheta, sicut incarnationem Domini, mortem et resurrectionem preuidens, ad instructionem omnium dixit, ita etiam preuidens eius tentationem, aperuit eam ad nostram utilitatem, ut, per eius tentationem instructi,  non cedamus tentatori, nichil tamen de nobis presumentes, sed totum gratie sue attribuentes. Hoc enim exemplum humilitatis reliquit nobis, quia, licet esset homo immunis a peccato, licet uerbum Patris personaliter esset unitum, non tamen ad uindictam contra tentatores insurrexit. Sed, cum dictum est sibi: Demonium habes, humiliter respondit: Demonium non habeo . Ipse etiam tentatus est, idque ideo ne a tentatore uinceretur Christianus; non fuit sibi tentatio necessaria, sed fuit nostra doctrina. Ambulemus ergo in illo qui se pro nobis uiam fecit, quia, si in illo ambulamus, ducet nos ad se uitam per uiam. Dicit autem sic Propheta:

Qui habitat in adiutorio Altissimi, in protectione  Dei celi commorabitur. Quasi dicat: Precessit quidam in humano genere, positus in abundantia uirtutum; sed in se confidens, non permansit: homo autem secundus, qui uenturus est, habitabit, id est, in obedientia perseuerabit, non in suo adiutorio confidens ut Adam, sed in adiutorio Altissimi, et ideo in protectione Dei, non qualiscunque, sed celi commorabitur, id est, simul morabitur interius uidelicet et exterius, quia nec cogitatione a Domino Deo suo apostatabit; hic talis dicet Domino: Susceptor meus es tu, id est, defensor meus, et refugium meum, Deus meus, non ego mihi Deus, ut Adam, qui sibi uoluit esse Deus, hoc dicet Domino, dicet ad exhortationem proximi: sperabo in eum, et hoc ideo quoniam ipse liberauit me in meis de laqueo uenantium et a uerbo  aspero. uenatores isti sunt diabolus et angeli eius qui semper, quasi uenando, hominem insequuntur ut capiant; tendunt etiam sibi laqueos quibus capiantur. Nam suggerit ei amorem et cupiditatem rerum temporalium, sed Dominus ab his laqueis suos liberat, dando eis ut claudant ostium cordis contra suggestionem cupiditatis. Nota quia solent laquei et retia tendi non in uia, sed iuxta uiam, ita diabolus illis qui sunt in uia, id est qui perfecte Christo adherent, non tendit laqueum, quia Christus illos ducit per se uiam ad se uitam; illis uero qui sunt iuxta uiam, id est minus in fide perfectis, tenditur rete ut capiantur, quos tamen Dominus liberat, ducendo eos ad perfectionem, quod dicit, quantum ipse liberauit me de laqueo uenantium.  uerbum asperum est omne uerbum detractionis uel insultationis male uiuentium, etiam si sibi blandiendo loquantur, dummodo ut seducant; asperum uerbum dicitur, a quo uerbo aspero liberat Deus suos, dans eis fortitudinem, ut neque blanditiis cedant, neque minis. Nota, quia sicuti, tensis laqueis uel retibus, solent lapides in sepes mitti ut sic deterreantur aues, ut ad laqueum ueniant, sic solet proponi fidelibus uerbum asperum in minis et blanditiis, ut, uel timore perterriti, cadant in laqueos, uel amore eorum que sibi blandis uerbis proponuntur, pedem uinciant laqueis. Scapulis suis obumbrauit tibi, et sub pennis eius sperabis, quasi dicat: Dicet Domino, dicet proximo, dicet etiam  sibi aggratulando. Merito sperabis in eum, quoniam obumbrabit tibi, id est proteget te interius scapulis suis, in presentia sua te custodiens scilicet, et dictum est ad similitudinem, quia, qui inter scapulas tenet aliquem pectori suo coniunctum, quasi presentem habet, sic Dominus quasi scapulis obumbrauit quem sibi presentem facit, quod dicit, scapulis suis obumbrabit tibi, et sub pennis eius sperabis, protectus tam in te quam in tuis. Hec dicuntur de similitudine, non de proprietate, quia solent aues, et maxime galline pullos suos sub alis protegere, et ibi fouere. Gallina etiam pro nimia affectione quam habet erga pullos suos se hispidam et debilem facit, ita Dominus suos quasi sub pennis fouet, quos nimia affectione sua custodit ne fiant preda diaboli.  uel aliter: Scapulis suis obumbrabit tibi. Solent aues quedam, ut aquila, pullos suos scapulis portare et sic circumducere, donec discant uolare, ne, cum primitus uolare inceperint, casum patiantur, ita Dominus, dum infirmi sumus, portat nos donec nos perficiat, ne si nos dimiserit, casum pro imperfectione patiamur, quod dicit, Scapulis suis obumbrabit tibi, id est defendet te in tuis et sub pennis eius, id est sub caritate Dei et proximi obumbratus sperabit in tuis. uel aliter: Scapulis suis obumbrabit tibi. Solet fortitudo notari in scapulis. Fortitudo autem Domini notatur in eis miraculis quibus ipse obumbrat suos et sustentat, quia, cum uerbis eorum signa fidem subministrant, ipsi predicatores per miracula quasi fortitudine quadam sustentantur,  quia feruentiores fiunt in fide, quando per miracula ueri predicatores comprobantur; et sub pennis eius sperabis, id est in preceptis mandatorum tuorum, quibus fideles in auram libertatis quasi per pennas deportantur. Scuto circumdabit te ueritas eius, et ideo non timebunt qui tuti erunt a timore. A sagitta uolante in die, a negotio perambulante in tenebris, ab incursu et demonio meridiano. Hic proponit duo et illa geminat, ut fiant quatuor quibus impugnantur fideles quos circumdat ueritas Domini. Impugnantur enim leui persecutione et graui, quibus cedunt illi qui adhuc sunt quasi nox, nescientes reddere Christianismi sui rationem: impugnantur etiam leui et graui persecutione, quibus iterum cedunt quidam, qui quasi dies sunt, scientes  uidelicet reddere rationem Christianismi sui. Sed quia ueritate quasi scuto sunt circumdati, hic omnibus tentati permanent illesi: quod dicit, Non timebis interius a timore nocturno, id est, a persecutione leui que fit ignorantibus, qui quasi nox sunt adhuc propter ignorantiam rationis, quam deberent reddere pro fide sua. In timore notatur persecutio leuis, quoniam timor solet precedere factum. Non timebis etiam a sagitta uolante in die. Per sagittam notatur persecutio leuis, quia sagitta leuius uulnerat quam gladius: quod dicit uolante in die notat eam fieri in illis qui sunt quasi dies, scientes rationem reddere fidei sue; quod dicit, non timebunt tui a sagitta uolante in die, id est, a persecutione leui que fit scientibus. Non  timebis etiam in tuis a negotio perambulante in tenebris, id est, a persecutione uehementi que, pro magnitudine, negotium quasi negans otium dicitur; que perambulat in tenebris, nescientes temporalia esse contemnenda, et eterna tantum speranda, non timebis etiam ab incursu et demonio meridiano, id est, ab instantia uehementis persecutionis que fit scientibus se ad eterna uocatos, cedunt tamen nimiis molestiis. Per demonium notatur tribulatio, per incursum instantia tribulationis: per meridianum duo notantur, et feruor tribulationis, et illi quibus fit ipsa tribulatio, quoniam et ipsi quodammodo feruere uidebantur ideo quia sciebant reddere rationem Christianismi. Cadent a latere tuo mille, et  decem millia a dextris tuis. Quasi dicat Propheta: Merito dicis tibi aggratulando, non timebis a demonio meridiano, quia multi per demonium meridianum uicti sunt. Nam illi etiam qui quantum ad opinionem suam tecum in iudiciaria sede sessuri erant ut alios iudicarent, ueniente feruore tribulationis, perdiderunt id quod presumptuose sibi promittebant. Nota quia, Petro interrogante et dicente, Ecce nos reliquimus omnia, et secuti sumus te, quid ergo erit nobis? respondit Dominus: In regeneratione, cum sederit Filius hominis in sede maiestatis sue, sedebitis et uos, iudicantes duodecim tribus Isrel . Hoc attendentes plurimi sua reliquerunt, et se sessuros cum Domino ad iudicandum sperabant. Sed, quia in bono quod faciebant, non de Deo, sed de se  presumebant, ceciderunt a latere Domini, a iudiciaria sede, non quod ibi fuerunt, sed quia sibi presumptuose promittebant, quod dicit: Cadent a latere tuo mille et decem millia a dextris tuis. Sunt etiam multi qui, attendentes Deum precipientem, uende omnia que habes, et da pauperibus , uendunt omnia que habent, et largissimas eleemosynas faciunt, sed quia hoc non in conspectu Dei, sed ad fauorem hominum faciunt, ideo cadent a dextris Domini, non quod ibi fuerunt, sed quia se uenturos putabant. Nota, quia plures sunt qui in dextris iudicandi sunt quam illi qui in latere sessuri sunt iudicantes, ideo dixit, cadent a latere tuo mille, et decem millia a dextris tuis, ad te autem, id est, ad tuos non appropinquabit casus ille, quia etsi appropinquat  tormentum carni, tamen non ledit locum fidei. uerumtamen oculis tuis considerabis, et retributionem peccatorum uidebis. Illi cadent a latere tuo propter iniustitiam persecutionis persequentium te, sed tamen illi persecutores, licet floreant, non impune persecuti sunt eos. Quoniam oculis tuis, id est, tua discretione considerabis hoc non impune factum esse, et uidebis, id est, uideri facies hoc esse ad tribulationem peccatorum quod alios persequi permittuntur. uel sic, illi uidentur cadere a latere tuo et dextris tuis, uerumtamen oculis tuis considerabis, id est, tua discretio hoc attendet illos non fuisse a dextris tuis, neque ad latus tuum, et uidebis, id est, alios uidere facies, hoc esse eis retributionem peccatorum quod cadunt, quia non in te, sed in se,  in benefactis suis gloriati sunt. uel aliter: cadent a latere tuo mille quasi dicat Propheta: Merito aggratulando dicis tibi, in tuis non timebis, quia cadent a latere tuo, id est, ab his qui uere sunt in latere tuo mille, scilicet pericula, uel, mille tentationes et decem millia tentationum uel periculorum cadent a dextris tuis, quia quantumcunque geminentur pericula siue tentationes, non nocebunt tuis. Hoc autem ideo, quia tibi, id est, tuis non appropinquabit periculum aliquod, quia etsi persecutores tormentum inferant carni, tamen non ledunt locum fidei. Frustra ergo tribulantur? Non, quia licet ipsi non uincuntur a tribulatione, tu tamen oculis tuis considerabis eos non frustra tribulari, quoniam  est eis tribulatio ad probationem, et tu uidebis hoc esse ad retributionem peccatorum eis qui inferant tribulationem aliis. Quasi dicat: In tua discretione est quia non frustra infertur tribulatio, quia infertur ad probationem patientium, et ad damnationem inferentium. Quoniam tu es, Domine, spes mea, altissimum posuisti refugium tuum. Hic iterum uox capitis est. Quasi dicat: Merito mihi aggratulor in meis, et merito non timeo in illis, quoniam tu, Domine, factus es spes mea, id est, spes meorum, dando eis per me quid sperare debeant, quia resurrectio que precessit in me capite, subsequetur et in membris, et ita factus es spes meorum. Nouerat enim humanum genus mori posse, sed non nouerat resurgere posse, et sic habebat quod timeret, non habebat  quod speraret. Ut autem spes eis adderetur, ille, qui dedit propter disciplinam timorem mortis, dedit propter premium spem resurrectionis: quod dicit, Tu es, Domine, spes mea, et posuisti me refugium tuum, quia, quod humanum genus ad me ueniens certum habet refugium, hoc ex tuo est, quia altissimum me fecisti. Quid altius quam de carne mortali facere carnem immortalem, et de corruptibili incorruptibilem? uel sic: Posuisti altissimum refugium tuum, quia per me deleta sunt peccata hominum, iuxta illud Pauli: Quem posuit propitiatorem per fidem in sanguine ipsius, ut ipse sit uerax, iustificans eum qui ex fide est Iesu . uel sic: Altissimum posuisti refugium iuxta illud: Dedit illi nomen quod est super omne nomen . Non  accedet ad te malum, et flagellum non a propinquabit tabernaculo tuo. uox Prophete quasi sic dicentis: uere Dominus factus es spes in tuis, quoniam non accedet ad te, id est, ad tuos malum, quia licet exterius seuiat persecutor, interius factus est Deus adiutor, flagellum non appropinquabit tabernaculo tuo. Tabernaculum istud est corpus Christi, in quo ipse secundum carnem militauit, in quo multa passus est flagella, quia capiebatur, flagellabatur, conspuebatur et ad ultimum in cruce suspendebatur. Sed, quoniam resurrexit, et incorruptibile corpus assumpsit, huic tabernaculo non amplius appropinquabunt flagella: quod dicit, et flagellum non appropinquabit tabernaculo tuo. Quoniam angelis suis mandauit de te Deus Pater, id est, propter te, ut tibi subministrarent  obsequium seruitutis. Unde illud: Et apparuit angelus confortans eum . Hec confortatio non fuit ad necessitatem, sed ad seruitutis exhibitionem, fuit etiam ad nostram doctrinam, quia unusquisque fidelium habet angelum confortantem se in bonis operibus. Unde illud: angeli eorum semper uident faciem Patris : quod dicit, quoniam angelis suis mandauit de te, istud uidelicet, ut custodiant te in omnibus uiis tuis, et ideo, quia mandauit, in manibus portabunt te, id est, exhibitionem seruitutis tibi impendent, ne forte offendas ad lapidem pedem tuum, id est, ne pedes tui, id est, apostoli et ceteri quibus ingressurus es quasi pedibus in notitiam gentium, offendant ad lapidem, id est, ad legis  duritiam, ut illud uidelicet quod deberent facere ex amore faciant ex timore, uelut Iudei qui Deo seruierunt ex timore, non ex amore, et ideo legem in tabulis lapideis scriptam receperunt, quia dura corda eorum ad amorem non erexerunt, sed in timorem depresserunt. Ut autem caritas Dei diffunderetur in cordibus fidelium, ab angelorum manibus deportatus est in celum Dominus, ut sic ad discipulos mitteretur Spiritus sanctus, qui auferret timorem et prestaret amoris plenitudinem, ut illud uidelicet quod prius fuit difficile timentibus facile fieret amantibus. Unde Apostolus: Non accepistis, inquit, spiritum seruitutis iterum in timore, sed libertatis spiritum in amorem  quod dicit: In manibus portabunt te a conspectu hominum in celum.  Et quis fructus inde? Ne forte offendas ad lapidem pedem tuum, id est, ne predicatores tui similes efficiantur illis qui offendunt ad lapidem offensionis, uelut Iudei qui in legem tabulis lapideis conscriptam offendebant, facientes bona que faciebant non ex amore, sed ex timore. Nota quia non erat Dominus ab angelis deportatus, quod necesse erat ei reportari ab eis, sed ipsa deportatio fuit seruitutis exhibitio. Super aspidem et basiliscum ambulabis. Basiliscos interpretatur regalis, unde basiliscus rex serpentium dicitur, et sic per basiliscum diabolus intelligitur qui caput est totius serpentine malitie: per aspidem intelliguntur quique heretici et ceteri uenenosi qui ueneno suo fidelium animas mortificant, super quos tamen Dominus ambulabit in suis; et conculcabis  leonem et draconem, id est, tui conculcabunt aperte seuientes et occulte insidiantes. Quoniam in me sperabit, liberabo eum. Quasi dicat: Deus Pater mandauit de te angelis suis, dicens: liberabo eum, id est, anchoram spei sue in me fixit, protegam eum in suis ab estu uitiorum: et hoc, ideo quoniam cognouit nomen meum, hoc scilicet quod est Dominus, quod cognoscunt illi qui bonis operibus profitentur se esse seruos Domini. Clamabit ad me, et ego exaudiam eum tam in se quam in suis. Eum ipso sum in tribulatione, suorum. Unde illud, Ecce ego uobiscum sum usque ad consummationem seculi ; eripiam eum a persecutione temporali, et glorificabo eum gloria eternali, eripiam eum non ut audiat uerba aspera, sed ne, erubescendo ea, cadat in muscipulam  diaboli, et tandem glorificabo eum, quia longitudine dierum eternalium replebo eum, et ostendam illi salutare meum, ut illud, ostendam illi meipsum .



PSALMUS XCI. PSALMUS CANTICI IN DIE SABBATI.

»Bonum est confiteri Domino, et psallere nomini tuo, Altissime. Ad annuntiandum mane misericordiam tuam, et ueritatem tuam per noctem. In decachordo, psalterio, cum cantico, in cithara. Quia delectasti me, Domine, in factura tua, et in operibus manuum tuarum exsultabo. Quam magnificata sunt opera tua, Domine! nimis profunde facte sunt cogitationes tue. uir insipiens non  cognoscet, et stultus non intelliget hec. Cum exorti fuerint peccatores sicut fenum, et apparuerint omnes qui operantur iniquitatem, ut intereant in seculum seculi: tu autem Altissimus in eternum, Domine. Quoniam ecce inimici tui, Domine, quoniam ecce inimici tui peribunt, et dispergentur omnes qui operantur iniquitatem. Et exaltabitur sicut unicornis cornu meum, et senectus mea in misericordia uberi. Et despexit oculus meus inimicos meos, et ab insurgentibus in me malignantibus audiet auris mea. Iustus ut palma florebit, sicut cedrus Libani multiplicabitur. Plantati in domo Domini, in atriis domus Dei nostri florebunt. Adhuc multiplicabuntur in senecta uberi, et bene patientes erunt, ut annuntient. Quoniam  rectus Dominus Deus noster. et non est iniquitas in eo.«



ENARRATIO.

Propheta, uidens Iudeos litteram attendentes, et non spiritum, Sabbatum grossum celebrare, et non delicatum, hortatur nos in hoc psalmo Sabbatum delicatum celebrare. Quod Sabbatum delicatum est serenitas conscientie, tranquillitas mentis, requies cordis, cessatio ab operibus malis, quia non prodest manus abstinere ab opere, nisi mens etiam cesset a crimine, quia melius est arare quam saltare, et fodere quam usque ad crapulam bibere. Iudei uero, Sabbatum grossum celebrantes, hoc non attendebant, sed manus eorum feriabatur ab opere, mens eorum promptior erat in perpetrando scelere. Non  attendebant quia illud Sabbatum signum erat future requiei, ad quam nullus perueniet, nisi quem conscientia liberum esse defendit. Quod autem Sabbatum illud, quod Iudeis fuit iniunctum ad celebrandum, sit signum future requiei, notat liber Geneseos, qui, cum precedentes dies per mane et uespere determinet, septimam illam diem uidelicet Sabbatum, in quo Dominus ab opere requieuit, per uesperum non determinauit, quia requies illa, que per hoc Sabbatum futura designatur, nullis tenebris offuscatur, sed in purissima claritate eternaliter agitur. Quod dicitur Dominus ab operibus requieuisse, non ideo dicitur quod laborem aliquem passus sit in opere, sed prefigurabat quid futurum,  uidelicet in fidelium congregatione, quia ad requiem ueram que per Sabbatum futura denotatur, a nullo fidelium sine labore peruenitur, ut hoc figuraret quasi ab opere septima die requieuit. Titulus sic exponitur: Psalmus, id est, hec operatio est, cantici, id est, exsultationis: cantici dico, habendi in die sabbati, id est, in consideratione uere requei que est in serenitate conscientie: et quoniam serenitas conscientie procedit ex confessione, ideo in confessione habet psalmus initium. Confessio autem est duplex, uel quando Dominum laudamus ex benefactis nostris, uel quando nosipsos accusamus in confitendo quod male fecimus. Dicit autem sic:

Bonum est confiteri Domino. Confitere ergo Domino, accusando te ipsum in malefactis tuis, laudando  eum in benefactis suis; quod dicit, bonum est confiteri Domino, et psallere nomini tuo, scilicet glorificando. O Altissime, in hoc uidelicet psallendum est nomini tuo, ut annuntiet unusquisque esse misericordie tue quod consolaris in prosperis, et esse tue iustitie quod corrigis in aduersis. Quod dicit, bonum est psallere nomini tuo ad annuntiandum misericordiam tuam esse in mane, id est, in prosperis ne deficiant tui, et ueritatem tuam, id est iustitiam esse per noctem, id est, in aduersis, ne impune peccetur a tuis. In decachordo psalterio. Quasi dicat: Bonum est psallere nomini tuo. Psallendum autem est in decachordo psalterio, ita uidelicet ut, in anima nostra que in superiori nostro admodum psalterii sonum reddit, decem precepta legis  obseruemus, et hoc non ex tristitia, sed cum cantico, id est, cum mentis hilaritate, quia coactum seruitium non est Deo placitum. Unde illud: Hilarem datorem diligit Deus . Psallendum est etiam in cithara, id est, in carnis mortificatione, quia necesse est quemque, ut bene psallat, crucifigere carnem cum uitiis et concupiscentiis: uel in cithara, id est, in officio corporis, in exhibitione uidelicet eleemosynarum et ceterarum uirtutum que corpore administrantur. Quia delectasti me, Domine, in factura tua. Quasi dicat: Merito tibi psallendum est, quia cum in mea factura essem contristatus, delectasti me, Domine, in factura tua, cum per te uidelicet regnaturus sum. Unde Apostolus: Ipsius, inquit, factura sumus, creati in operibus  bonis . Et quia delectasti me in factura tua, ideo in operibus manuum tuarum exercebor, id est, tibi attribuam quod boni operor, quia non ego operor, sed manus tue, id est, potentie tue, in me operantur si quid boni operor. Quam magnificata sunt opera tua, Domine! Delectasti me, Domine, in factura tua, et hec opera tua quod me delectari facis in factura tua, quam magnificata sunt, id est, quam magna habenda sunt. Et nimis profunde facte sunt cogitationes tue, id est, quod exaltando alium deiicis, et alium humiliando exaltas, non est humane mentis inuestigare. uel sic: Psallendum est nomini tuo in cithara. Quod autem psallentes in cithara permittis laborare, et non psallentes florere,  bona opera tua, Domine, quam magnificata sunt, et nimis profunde facte sunt cogitationes tue, in quibus hec omnia apud teipsum disponis: quod enim uir insipiens, id est, ille qui nescit sibi cauere in posterum, solam uitam temporalem existimans, non cognoscet, et stultus non intelliget hec. Stultus est ille qui, cum sit in summa miseria, putat se esse in maxima felicitate, uelut plures qui ad hoc exaltantur, ut deiiciantur. Quod dicit, stultus non intelliget hec, et dicit que. Cum exorti fuerint peccatores, id est, extra alios orti sicut fenum, quod hodie uiret et cras in clibanum mittitur , et non intelliget quod cum apparuerint omnes qui operantur iniquitatem, ut, id est, qualiter intereant in seculum seculi, id est, eternaliter. Hoc autem ex hoc procedet,  quia tu, Domine, in eternum, scilicet regnaturus ueniens Altissimus ut fenum sicces, id est, ut exsicces eos uelut sol, qui ab Alto ueniens cum feruore fenum exsiccat. uel sic simpliciter, Ipsi interibunt eternaliter: tu autem, Domine, quem hic humilem contemnunt, eris Altissimus, et hoc in eternum. Quoniam ecce inimici tui, Domine, quoniam ecce inimici tui peribunt. Quasi dicat: Non attendunt, ut intereant, cum tamen reuera peribunt. Quoniam ecce inimici tui peribunt. Et ecce futurum est, quia tempus breue est, et ut confirmet eos perituros, repetit, ecce peribunt, et hoc ideo, quoniam inimici tui sunt, et dispergentur omnes qui operantur iniquitatem, quia separabuntur agni ab hedis, et, illis dispersis, exaltabitur cornu meum, id est sublimitas  mea sicut unicornis. Unicornes sunt illi qui una spe, quasi uno cornu, se erigunt ad celestia. Unde illud: Unam petii a Domino, hanc requiram . Et senectus mea in misericordia uberi. Per senectutem notantur nouissima fidelium, que erunt in misericordia uberi, id est abundanti, quia, cum nunc misericordia in uocatione et iustificatione, tunc erit abundans quando temporali labore eterna dabitur requies. Merito nouissima fidelium senectus dicuntur, quia, sicuti in senectute, capilli qui prius fuerunt nigri fiunt albi, ita et ibi, qui prius laborauerunt temporali certamine, gaudebunt eterna requie, ubi nulla nigritudo erit morum peruersorum. Et despexit oculus meus inimicos meos. Quasi dicat: Quia senectus mea erit in misericordia uberi, ideo  oculus meus, interior uidelicet, despicit inimicos meos. Et insurgentes in me malignantes, id est quando malignantes insurgunt, ut in me forma eorum appareat, ut me sibi conforment, audiat auris mea a ueritate intus sibi presidente, quod non sit fidelis ex tempore florere: sed iustus ut palma florebit, tarde uidelicet, quia necesse est post multas tribulationes quemque fidelem intrare in requiem , notatur etiam in palma, quia inferius circa radicem sit hispida, et superius floribus adornanda sit. Et sicut cedrus Libani multiplicabitur, quia plantati in domo Domini, in Ecclesia, uidelicet in caritate fundati , florebunt in atriis domus Dei nostri, id est in celesti Ierusalem, ubi recondita sunt queque  delectabilia: et hoc adhuc exspectandum est, et sic multiplicabuntur in senecta uberi, et interim erunt hic bene patientes, quia patientia necessaria est, ut reportemus repromissiones . Quod dicit, Et erunt bene patientes, ut annuntient quoniam rectus est Dominus Deus noster in correctione filiorum suorum, et non est iniquitas in eo, cum parcit seruis fugitiuis.



PSALMUS XCII. LAUS CANTICI DAuID, IN DIE ANTE SABBATUM QUANDO FUNDATA EST TERRA.

»Dominus regnauit, decorem indutus est: indutus est Dominus fortitudinem, et precinxit se. Etenim firmauit orbem terre, qui non commouebitur.  Parata sedes tua ex tunc, a seculo tu es. Eleuauerunt flumina, Domine, eleuauerunt flumina uocem suam. Eleuauerunt flumina fluctus suos, a uocibus aquarum multarum. Mirabiles elationes maris, mirabilis in altis Dominus. Testimonia tua credibilia facta sunt nimis, domum tuam decet sanctitudo, Domine, in longitudinem dierum.«



ENARRATIO.

Terra, que dicitur fundata, significat genus humanum quod in die ante Sabbatum, id est in sexta mundi etate, in fide a Domino est stabilitum et fundatum. Dies ante Sabbatum sexta feria dicitur, in qua hominem creauit, quem etiam per inobedientiam a se diffluxum in sexta mundi etate per fidem regenerauit, et in sexta hora diei sanguine suo redemit.  Ut autem sciamus que etas hic ante Sabbatum per fidem designatur, ab initio ipsa tempora mundi distinguamus. Est autem prima etas, quasi prima dies, ab Adam usque ad Ne. Secunda etas, quasi secunda dies, a Ne usque ad Abraham. Tertia etas, quasi tertia dies, ab Abraham usque ad Dauid. Quarta etas, quasi quarta dies, a Dauid usque ad transmigrationem Babylonis. Quinta, a transmigratione Babylonis usque ad predicationem Ioannis. Sexta, a predicatione Ioannis usque ad finem mundi. Septima erit dormientium, octaua resurgentium. In sexta uero etate fundata est terra, quia genus humanum per predicationem Ioannis et ceterorum in fide est fundatum, quod diffluxit per inobedientiam primorum parentum. De hac fundatione  loquitur Propheta in hoc psalmo, exhortans tam suos contemporaneos quam preteritos, ut in fide fundari a Domino et a suis non renuant. Dicit sic Propheta:

Dominus regnauit. Quasi dicat: Qui ante secula regnauit in diuinitate, nunc regnat in carnis humilitate. Et quomodo regnauit? Decorem indutus est, id est, sobrietatem et decorositatem induit, indutus est fortitudinem, et precinxit se ad firmandum orbem terre. Nota quia ad diuersos refertur quod dicitur, indutus est decorem et fortitudinem. Decorem induit, quantum ad illos qui dixerunt, quia bonus est . Quantum ad illos qui dixerunt: non, sed seducit turbas , indutus est fortitudinem, quia patienter  eos tulit. Nos etiam induamus decorem et fortitudinem. Si aliquis est, cui placent bona opera nostra, induamus decorem, gratias Deo referendo quod a nobis exemplum bone operationis capi possunt. Si autem aliquis est, cui displicent bona opera, induamus contra illum fortitudinem, patienter eum tolerando. uel sic, Dominus regnauit, id est, sibi regnum obtinuit et ideo regum more ornatus est, quia induit decorem et fortitudinem, id est decoros et fortes; et sic precinxit se in suis, ut expeditus esset ad operandum: quod alibi, et precinxit se uirtute ad bellum , uel indutus est sobrietatem et patientiam. Etenim firmauit orbem terre. Quasi dicat: Indutus est Dominus fortitudinem, et precinxit se, et hoc effectus indicat, quia  per illos uirtuosos firmauit orbem terre, id est, in fide stabiliuit, faciendo quosdam orbes rotundos, uidelicet uirtutibus, qui orbis non commouebitur, id est, non amplius patietur instabilitatem et recessum a Deo, quia in eo orbe parata est sedes tua, o Deus, ex tunc, id est, ex tempore Ioannis Baptiste, ex quo homines in fide ceperunt fundari. Sed nunquam sedem tuam dicam a tempore illo preparari, tamen tu es Deus a seculo, id est, ab eterno in eternum. Eleuauerunt flumina, Domine. Ostendit qualiter sit parata sedes Domini, quia flumina, id est, predicatores seculi, de quibus dictum est: Qui biberit aquam quam ego do ei, flumina de uentre eius fluent aque uiue . Hec flumina eleuauerunt se in sublimitate mentis. Eleuauerunt eadem flumina  uocem suam, ad exhortationem aliorum eleuauerunt flumina illa et fluctus suos, id est, comminationes, dicentes: Nisi penitentiam egeritis, peribitis . Et hi fluctus processerunt a uocibus aquarum multarum, quia alii predicatores multi consonabant apostolis prius predicantibus, et sic facte elationes maris mirabiles, quia elati inter gentes intumuerunt contra predicationem sedis Domini et fluctus predicatorum. Quod tamen non fuit curandum, quia Dominus fuit mirabilis in altis fluctibus maris deprimendis, et hoc modo per elationes maris, testimonia tua credibilia facta sunt nimis, quia hoc quod tu testatus es, in mundo pressuram habebitis, in me uero pacem , in se ipsis experti sunt predicatores tui; et non hoc conturbet aliquem, quia  sanctitudo talis, id est, que per tribulationem talis efficitur, decet domum tuam, Ecclesiam uidelicet tendentem in longitudinem dierum, id est, in eternitatem. uel aliter: Parata sedes tua ex tunc, a seculo tu es, et tunc quando sedes tua, o Deus, preparabatur, eleuauerunt flumina, id est, mundani philosophi exaltati sunt in elatione mentis, eleuauerunt etiam uocem suam ut disputationibus uanis contrairent predicatoribus tuis: Eleuauerunt et flumina, id est, principes gentium fluctus suos, id est, uerba comminata, et hoc processit a uocibus aquarum multarum, id est, a consonantia multorum populorum, et facte sunt mirabiles elationes maris: et e contra Dominus mirabilis factus est in altis illis elationibus deprimendis, et sic, quasi illis depressis,  testimonia tua, id est, miracula tua que testabantur tui, nimis facta sunt credibilia. Nimis, ideo quia signa confirmabant dicta eorum. Unde illud: Domino cooperante et sermonem confirmante, sequentibus signis . Et hec talis sanctitudo decet domum tuam, id est, Ecclesiam tuam tendentem in longitudinem dierum.



PSALMUS XCIII. PSALMUS DAuID QUARTA SABBATI.

»Deus, ultionum Dominus, Deus ultionum libere egit. Exaltare, qui iudicas terram, redde retributionem superbis. Usquequo peccatores, Domine, usquequo peccatores gloriabuntur? Effabuntur et  loquentur iniquitatem, loquentur omnes qui operantur iniustitiam. Populum tuum, Domine, humiliauerunt, et hereditatem tuam uexauerunt. uiduam et aduenam interfecerunt, et pupillos occiderunt. Et dixerunt: Non uidebit Dominus, nec intelliget Deus Iacob. Intelligite, insipientes in populo, et stulti, aliquando sapite. Qui plantauit aurem, non audiet? aut qui finxit oculum, non considerat? Qui corripit gentes, non arguet, qui docet hominem scientiam? Dominus scit cogitationes hominum, quoniam uane sunt. Beatus homo quem tu erudieris, Domine, et de lege tua docueris eum. Ut mitiges ei a diebus malis, donec fodiatur peccatori fouea. Quia non repellet Dominus plebem suam, et hereditatem suam non derelinquet.  Quoadusque iustitia conuertatur in iudicium, et qui iuxta illam omnes qui recto sunt corde. Quis consurget mihi aduersus malignantes? aut quis stabit mecum aduersus operantes iniquitatem? Nisi quia Dominus adiuuit me, paulominus habitasset in inferno anima mea. Si dicebam: Motus est pes meus, misericordia tua, Domine, adiuuabit me. Secundum multitudinem dolorum meorum in corde meo, consolationes tue letificauerunt animam meam. Nunquid adheret tibi sedes iniquitatis, qui fingis laborem in precepto? Captabunt in animam iusti et sanguinem innocentem condemnabunt. Et factus est mihi Dominus in refugium, et Deus meus in adiutorium spei mee. Et reddet illis iniquitatem ipsorum, et in  malitia eorum disperdet eos, disperdet illos Dominus Deus noster.«



ENARRATIO.

Solent minus eruditi, id est, minus perfecti in corpore Christi, quod est Ecclesia, peruerse cogitare, tacite dolere, in uocem etiam aliquando murmurando prorumpere, uidentes florem malorum et laborem bonorum; illos regnare, istos seruire; illos exaltari, istos deprimi; illos abundare, istos egere; et dicunt se frustra credidisse, et sic incitantur ad malitiam eorum, uel, si non audent propter infirmitatem, quia timent humanum iudicium, licet seruent manus innoxias, mentem tamen coinquinant et inter ceteras iniquas cogitationes habent caput iniquarum  cogitationum, dicentes quod Deus auerterit oculos suos a fidelibus, et dicunt quod Deus non curet gubernare hec infima; uel dicunt cum equaliter diligere bonos et malos, uel, quod peius est, bonos insectari, malis fauere, et, cum sic murmurant, nulli damnum faciunt, sibi tantum maximum malum inferunt, quia non habent ueram innocentiam. uera enim innocentia est que nec sibi nec alteri obest. Hanc innocentiam illi obseruabant de quibus dictum est: Qui potuit transgredi, et non est transgressus, et facere malum, et non fecit . Hos dolores et iniquas cogitationes procurat psalmus iste, exhortando ipsos murmurantes ne contra florem malorum habeant inuidiam, et in labore  bonorum habeant patientiam. Nam unusquisque qui uere est Christianus, cum uidet taliter murmurantes, dolet et irridet, et dicit: Non est hominis inuestigare cur Deus patiatur bonos laborare et malos florere; sufficit mihi scire laborem bonorum esse temporalem, et florem malorum. Et hec dicendo, proponit sibi patientiam contra felicitatem malorum et miseriam bonorum. Quam patientiam docet psalmus iste, cui talis preponitur titulus: Psalmus Dauid quarta Sabbati. In quarta Sabbati legitur Deus fecisse luminaria in firmamento , solem in potestatem diei, lunam et stellas in potestatem noctis . Hec luminaria quantumcunque homines mentiuntur de eis, quantecunque cadant grandines, quantacunque fiant pericula, a  statu suo non mouentur, sed cursum suum qui sibi est a Deo dispositus peragunt. Per hec talia luminaria significantur illi de quibus dicit Apostolus: Omnia facite sine disceptatione et murmuratione, ut sitis irreprehensibiles et sinceri, immaculati filii Dei, in medio nationis praue et peruerse, ubi lucetis uelut luminaria fixa in firmamento, uerbum uite continentes . Lucent illi, uelut luminare in firmamento, qui in Scripturis sacris promissiones Domini attendunt. Nam qui eas attendunt, ipsi quasi in firmamento cursum suum peragunt, habentes undique patientiam et in hoc, uidelicet quod uident malos florere, bonos laborare. Qui uero hoc impatienter ferunt, ipsi quasi in firmamento cadunt, non recte statum cursus sui perficientes. Et quoniam  psalmus iste patientiam proponit, merito intitulatus est quarta Sabbati, non quod psalmus agat de rebus creatis quarta Sabbati, sed de rebus significatis per res creatas quarta Sabbati. Nam uox eorum est in hoc psalmo, qui significantur per luminaria quarta Sabbati in firmamento posita, et dicunt:

Deus ultionum Dominus, Deus ultionum libere egit. Quasi dicat: nullus inuideat malis in flore suo, nec doleat si boni laborant, sed cor sursum semper habeat, quia Deus est Dominus ultionum, scilicet agendarum, a quo non erit impunitum omne malum. Deus est ultionum dico, quia libere egit in uerbo, et ideo libere aget in iudicio. Libere egit in uerbo, ut scriptum est: Et erat loquens tanquam uir potestatem  habens, non tanquam Scribe et Pharisei eorum . Libere egit, passurus; et ideo neminem timebit, cum ueniet iudicaturus. Ut autem libere agas in iudicio, nascere, morere et exsurge, et sic, exaltare, qui iudicas terram, id est qui iudicas eos qui terra sunt, et redde retributionem superbis. Superbi sunt, qui nolunt peccata sua confiteri: quibus reddet Dominus secundum opera sua. uel si continuatur. Libere egit in uerbo, et ideo libere agit in iudicio. Populus uero malignus non intellexit cum libere egit in uerbo. Ut autem intelligat populus te libere acturum in iudicio, exaltare qui iudicas terram: redde retributionem superbis, qui te noluerunt hic humilem cognoscere: uel libere agit in iudicio, quia apud eum non erit personarum acceptio, sed unicuique  reddet secundum opera sua. Usquequo peccatores, Domine, usquequo gloriabuntur? Artificiose agitur in hoc psalmo contra minus eruditos et murmurantes contra Dominum, quia qui hic loquitur ut competentius ad gaudium et ad patientiam secum ducat, prius uocem eorum in se transfert, et sic eis quasi condolendo representat uocem illorum, ut et ipsi postea assumant uocem istorum. Qui consolatur amicum, non competentius hoc faciet quam si cum amico se dolere ostendat, quoniam sic leuius secum dolentem ad gaudium ducere potest. Quod sic dicit: Usquequo peccatores, Domine, gloriabuntur? id est quousque patieris peccatores agere que uolunt? et quousque gloriabuntur in felicitate sua? Et ecce apparet in quo gloriantur. Effabuntur et loquentur  iniquitatem. Ordo est preposteratus, quia prius apud se loquentur, et postea aliis extra loquentur. Quid loquentur? Cogitant apud se quod Deo non displiceat mala uita eorum: quia si displiceret, uel penitus eos e uita auferret uel sic eos florere non permitteret, et, hec cogitando, surgunt contra alios in defensionem peccatorum. Quod dicit, effabuntur et loquentur iniquitatem: loquentur, dico, omnes qui operantur iniustitiam, quia operando loquentur. Et ecce iniquitas quam loquuntur. Quia populum tuum, Domine, humiliauerunt in fide, sibi conformando humiliandos reddiderunt, et hereditatem tuam, perfectos uidelicet, quia a te usque ad perfectionem culti sunt, quos non potuerunt humiliare, uexarunt, id est multis tribulationibus afflixerunt. Et  que sit hereditas quam uexauerunt, subiungit: uiduam et aduenam interfecerunt et pupillos occiderunt. uidui sunt omnes illi qui se a copulatione diaboli separant cui quisque copulatur, quando in peccatum cadit. Aduene sunt illi qui intelligunt se non habere hic manentem ciuitatem, sed futuram inquirunt . Pupilli sunt qui relinquunt parentes mundane ciuitatis. Hi tales sepius uexati sunt ab impiis, et dixerunt in ipsa uexatione contra Dominum murmurantes: non uidebit Dominus suos sic plagari ab impiis, quia si uidet, cur patitur? et si patitur, non est iustus; et sic possent ad hoc uenire ut non esset Deus, quia qui aufert iustitiam aufert et deitatem. Quod dicit, Non uidebit  Dominus, nec etiam intelliget Deus Iacob, quod adhuc maius est. Intelligite, insipientes in populo: Propheta, preuidens eos sic iniuste contra Dominum murmurare, redarguit eos de murmuratione sua, quasi dicat: uos, qui estis insipientes populi, attendentes florem malorum temporalem, non penam eternalem, et laborem bonorum temporalem non gloriam sempiternam, intelligite, insipientes, id est, intelligenter agite, oculos uidelicet ad futura leuate, et intelligetis quia uidet Dominus et intelliget. Quod dicit, intelligite, insipientes in populo, et, uos stulti, aliquando sapite: qui hic floretis et qui uobis bene putatis esse. Cum male est, aliquando sapite, id est, tandem recognoscite florem uestrum ex tempore esse, ut futura bona inquiratis que eterna sunt, Qui plantauit  aurem, non audiet? aut qui finxit oculum, non considerat? Quasi dicat: Intelligite uos insipientes istud: Qui plantauit aurem in aliis, non audiet ipse? aut qui finxit oculum, non considerat omnia? Qui corripit gentes per prophetas, per apostolos, martyres quoque zelum Dei habentes, non arguet ipse in futuro? uel, qui corripit gentes in parte, non arguet in toto? Et qui docet hominem scientiam, id est, qui facit hominem scientem non nescit omnia? Scit utique. Quia Dominus non tantum scit opera, sed etiam cogitationes hominum, scit dico, non ut probet, sed ut uanas eas attendat. Quod dicit, quoniam uane sunt, et si scit, consequitur ut animaduertat, alioquin iustus non esset. Beatus homo quem tu erudieris, Domine: Quasi dicat: Dominus scit cogitationes hominum:  homo autem nescit cogitationes Dei, et ideo relinquat homo cogitationes suas uanas, et perscrutetur cogitationes Dei ueras. Nam homo ille, quem tu erudieris, Domine, ut attendat quod uis attendi, beatus est, et de lege tua docueris eum. Lex Domini docet hic pati quemque tribulationes et pressuras in hoc mundo, ut in se ueram pacem inueniat, regnum suum uenale habeat, pro quo laborare precepit. Et esset laborandum eternaliter pro regno illo, sed quia, si labor esset eternalis, nulla esset gloria quam habituri essent laborantes, ideo ex tempore laborare precepit quibus eternam gloriam promisit, nec etiam pro magna gloria et eterna magno tempore laborare precepit. Non enim dixit: Labora per mille annos, per centum, sed labora quandiu uixeris: quod tamen  potest contingere ut post tres dies non uiuas, ut post eternam gloriam recipias. uel sic: Dominus scit cogitationes hominum: et tamen permittit bonos laborare, malos florere. Quem autem, o Domine, tu laborem erudiri permittis, et de lege tua docueris eum, ad quid doces? Ut mitiges ei a diebus malis, id est, mitigationem facias ei, penitentiam ei reddendo, donec fodiatur peccatori fouea, id est, perficiatur iniquitas peccatorum; que ipsi peccatori erit fouea, quia ipse peccator qui non uult attendere Deum ad penitentiam uocantem, thesaurizat sibi iram in die ire iusti iudicii Dei . Quia non repellet Dominus plebem suam. Quasi dicat: uere mitigabitur Dominus in se credenti a diebus malis, quia non repellet Dominus plebem suam. Quid uidetur malis dum seuiunt  in ea: et quia flagellat Dominus omnem filium quem recipit , et hereditatem suam non derelinquet, conseruando ab impugnantibus eam, quoadusque iustitia, id est, iustus et perfectus quisque conuertatur ad hoc, ut ad iudicium ueniat cum Domino, uel iudicandus, uel iudicaturus. Iudicaturus, secundum hoc: Sedebitis super thronos iudicantes , etc. uel sic: quoadusque iustitia, Christus uidelicet, qui nunc est absconditus, conuertatur in iudicium, id est, in manifesto ueniet ut iudicet alios. Et qui iuxta illam, id est, qui erunt illi qui in iudicio suo sessuri sunt in latere Christi qui hic nobis est iustitia. Omnes uidelicet qui recto sunt corde, id est, omnes illi quorum cor hic complanatur incommutabili regule  iustitie eius. uel sic: Quandoquidem iustitia conuertetur in iudicium, qui sunt hic iuxta illam, id est, qui sunt illi qui iuste uiuunt? Omnes qui recto sunt corde. Quis consurget mihi aduersus malignantes? aut quis stabit mecum aduersus operantes iniquitatem? Ecce ille qui in hoc psalmo loquitur, cum superius se posuisset in uocem murmurantium, iam ipsos murmurantes in uoce secum assumit sua, ut nunc secum gaudeant quibus ipse superius condoluit. Quasi dicat sic unusquisque: Intelligo ita esse faciendum, malos tolerandos; sed hoc per me non possum, et quis mihi erit auxilio interim? Quod dicit, quis consurget mihi, id est quis consurgere me faciet aduersus malignantes? Aut quis stabit mecum, id est quis me immobilem facit, ut non cadam aduersus  omnes qui operantur iniquitatem? Dominus qui adiuuit me. Et quomodo adiuuit? Nam anima mea habitauit in inferno, consentiendo illis quibus florem temporalem Deus permisit habere, et paulo minus habitasset, id est multum parum distabat quod non ibi perseuerasset, non quia Dominus adiuuit me. Et quomodo adiuuit? Dixi, motus est pes meus, id est afflictio mea mota est ab optatione floris malorum, et ipse audiuit me, et non tantum audiuit me post confessionem, sed etiam si dicebam, motus est pes meus, id est, mox ut fragilitatis mee mobilitatem recognoscebam, tua misericordia, Domine, adiuuabat me, quia similis erat tua misericordia cum mea confessione. Ecce habes, quia si tu agnoscis quod Deus ignoscit, et eatenus ignoscit quatenus  tu agnoscas. Quod subsequens uersus demonstrabit. Secundum multitudinem dolorum meorum in corde meo, consolationes tue letificauerunt animam. Quasi dicat: Misericordia tua adiuuabat me, et hoc non modicum, quia multi fuerunt mei dolores et secute sunt multe tue miserationes uel consolationes. Precesserunt uulnera mea amarissima, secuta sunt medicamenta tua suauissima, et sic letificauerunt animam meam in hoc uidelicet quod intelligo quia nullus impius erit tibi sedes. Quod interrogando dicit: Nunquid adheret tibi sedes iniquitatis? Id est nunquid tandem eliges tibi sedes illos qui operantur iniquitatem? Tu dico, qui fingis laborem in precepto, id est, qui facis laborare in precepto tuo manentes  Unde Petrus: Tempus est ut incipiat iudicium a domo Dei. Et si initium a uobis, quis finis erit in illis qui non obediunt Euangelio? Si iustus uix saluabitur; impius ubi parebit ? uel aliter: Qui fingis laborem in precepto, id est, ipsum laborem quem patiuntur, tu facis esse preceptum tuum, quia in labore eorum preceptum tuum intelligitur. Et ecce qualiter in precepto fingis laborem. Quia captabant in animam iusti, id est insidianter egerunt contra animam iusti, Christi uidelicet, et ideo captabant in animam iusti cuiusque membri, uidelicet Christi, et sanguinem innocentem condemnabant, id est sanguinem Christi, quantum in se fuit, condemnabant, et ideo condemnabant sanguinem cuiusque iusti ex corpore Christi: sed inde non est curandum, quia factus  Dominus, mihi in refugium tandem et interim donec superatus ab inimicis ad eum refugiam, est Deus meus in adiutorium spei mee, adiuuans me uidelicet, ut non deficiam in spe mea, et tunc quando ad eum refugiam, reddet illis iniquitatem ipsorum, non secundum hoc quod mihi est prestitum a malitia ipsorum, sed secundum quod ipsi intendebant, quia, licet ex iniquitate Iude magna gratia sit nobis prestita, ipse tamen pretium sue recepit malitie; quia non intendebat facere ad nostram salutem, sed ad Domini sui perditionem, et ideo illi et complicibus eius reddet Dominus iniquitatem ipsorum. Et quomodo reddet? In malitia eorum disperdet eos, disperdet illos, dico, Dominus Deus noster.



PSALMUS XCIu. LAUS CANTICI IPSI DAuID.


»uenite, exsultemus Domino, iubilemus Deo salutari nostro. Preoccupemus faciem eius in confessione, et in psalmis iubilemus ei. Quoniam Deus magnus Dominus, et rex magnus super omnes deos. Quia in manu eius sunt omnes fines terre, et altitudines montium ipsius sunt. Quoniam ipsius est mare, et ipse fecit illud, et siccam manus eius formauerunt. uenite, adoremus, et procidamus, et ploremus ante Dominum qui fecit nos, quia ipse est Dominus Deus noster. Et nos populus pascue eius, et oues manus eius. Hodie si uocem eius audieritis, nolite obdurare corda uestra. Sicut in irritatione, secundum diem tentationis in deserto. Ubi tentauerunt me patres uestri, probauerunt  me, et uiderunt opera mea. Quadraginta annis offensus fui generationi illi, et dixi: Semper hi errent corde. Et isti non cognouerunt uias meas, et iuraui in ira mea: Si introibunt in requiem meam.«



ENARRATIO.

Canticum, sicuti scitis, ponitur pro exsultatione. Ne autem de humana uirtute in hoc psalmo exsultare uellet aliquis, appositum est laus cantici, ut per hec duo intelligamus de diuina uirtute in hoc psalmo exsultandum esse. Est uox capitis nostri in hoc psalmo reuocantis dispersos Isrel, filium uidelicet illum qui, accepta parte substantie sue, abiit in regionem dissimilitudinis, ubi luxuriose uiuendo dissipauit  bona sua, et ad ultimum tanta necessitate coactus est ut porcos pasceret . Filius iste qui, accepta portione sua, a patre discessit, genus humanum significat quod, accepta portione, id est ratione, in qua illud Deus ad imaginem suam formauit, discessit a Deo in regionem dissimilitudinis, id est in dissimilem uitam, quia non potuit ab eo discedere corpore, qui ubique presens fuit diuinitate, sed discessit ab eo affectione, et dissimiliter studuit uiuere a Deo, et, coactus necessitate, porcos pauit et demonia coluit que per porcos designantur: quoniam nullum animal immundius porco reperitur. Humanum genus, sic a Deo apostatum, reuocauit homo Dominicus in hoc psalmo, sic:

uenite, exsultemus Domino. Quasi dicat: Qui  usquemodo exsultauistis diabolo, mundo deceptori uestro, deinceps exsultate Deo qui per me mundum sibi reconciliari uoluit  et a me moneri, ut qui Dei sunt iungantur mihi, et uenite, non incessu pedum, sed affectionum. Exsultemus Domino, iubilemus Deo salutari nostro, meo uidelicet et uestro; meo, per naturam: uestro, per gratiam; et preoccupemus, id est preueniamus faciem eius, scilicet uenturi ad iudicium, et hoc in confessione, id est in laude eius. Confessio est duplex, quia est confessio, uel gementis, uel laudantis: que utraque ad laudem Domini pertinet. Nam laudabilem confessionem ad laudem Domini pertinere non dubium est. Confessio etiam gementis fit ad laudem Domini, quia quanto maior est exaggeratio in peccato confitentis, tanto  maior est laus ignoscentis. Quod dicit, preoccupemus faciem eius in confessione, et in psalmis iubilemus, id est in bonis operibus. Iubilat in psalmis qui in bonis operibus maiorem habet uoluntatem quam possit ostendere per actionem. Quoniam Deus magnus Dominus. Quasi dicat: Huic iubilandum est, quoniam, cum alii falso magni dicuntur, ipse est Deus magnus Dominus, et rex magnus super omnes deos. Non deos gentium quibus preferri nichil est, sed super illos qui per gratiam suam dii facti sunt, quibus preferri magnum est. Et uere ipse est rex magnus super omnes deos, quia in manu eius, id est in potestate eius sunt omnes fines terre, id est Iudei qui terrenitati sue finem posuerunt, et altitudines maris, id est quique eminentes in illo populo uirtutibus,  ipsius sunt, quoniam, quidquid boni operantur, ex ipso habent. Unde Apostolus. Deus, inquit, operatur in uobis et uelle et perficere . Ecce iam edificatus est paries unus in domo Domini, populus uidelicet ex circumcisione. Notatur etiam ille alius paries, id est populus ex preputio, sic: Quoniam ipsius est mare, et ipse fecit istud. Quasi dicat: uere est rex magnus, quoniam ipsius est mare, id est gentilis populus, sale amaritudinis plenus, et ipse fecit illud, non ut mare remaneret, sed ut arabilis terra fieret. Et siccam manus eius formauerunt, id est, ex eius potentia factum est hoc, quod mare illud fieret terra sicca, semper sitiens imbrem salutis super se uenientem. Ecce collecti sunt duo parietes,  adiungatur ergo lapis angularis, et ex illis fiat unum edificium. uenite, adoremus. Quasi dicat: Quandoquidem magnus est Dominus, ergo uenite passibus fidei, adoremus, id est, ueneremur eum, et procidamus, humiliando nosmetipsos, ut eum digne adoremus, et si aliquem conscientia praua grauat, ploret coram Domino pro peccato perpetrato. Quod dicit, procidamus et ploremus ante Dominum qui fecit nos, me quidem, id est, humanam naturam uerbo personaliter unitam, ipse caput, uos membra. uel, qui fecit nos, id est, qui nos recreauit in operibus bonis. Unde Apostolus, ipsius, inquit, factura sumus, creati in operibus bonis . Et merito ploramus ante eum, quia ipse est Dominus Deus noster, et nos, populus pascue eius, et oues manus  eius. Conuenientius uideretur dixisse, populus eius et oues pascue eius. Sed ut ostenderet populum ab eo pasci uelut oues, dixit: et nos populus pascue eius, et oues, non quas ipse emit uel furto accepit, sed manus eius, quas uidelicet fecit, et quia populus et oues estis, ergo si audieritis uocem eius per me, uidelicet missum heredem, uel per apostolos meos, nolite obdurare corda uestra, et hoc dico, hodie, id est, quandiu hoc tempus agitur adhortor uos non obdurare corda uestra. Unde Apostolus: uidete, inquit, fratres, ne sit in aliquo uestrum cor malum incredulitatis discedendi a Domino Deo uero uiuo, sed adhortamini uos per singulos dies donec hodie cognominatur, ut non obduret quis cor ex uobis fallacia peccati . Nolite obdurare corda uestra, sicut scilicet factum  est in irritatione, id est, in prouocatione Dei facta, sed non tantum in ipsa die, sed secundum diem tentationis facte in deserto: secundum diem, id est, post diem ubi tentauerunt patres uestri me, uidelicet uerbum quod in principio erat apud Deum , probauerunt et tamen uiderunt opera mea, per que poterant intelligere quod non eram probandus. Quadraginta annis offensus fui generationi huic. Quadraginta anni significant omnem cursum uite nostre, in qua in hoc mundo quasi in deserto erramus, et sepius Deum offendimus. Et dixi: Semper hi errant corde, et isti non cognouerunt uias meas, id est, precepta mea quibus innocenter gradi debent, quibus iuraui in ira mea: Si introibunt in requiem meam. Tunc nulli scilicet introibunt. uel, si introibunt, id est, non introibunt.  uel, non cognouerunt uias meas, et ideo non intrabunt in requiem meam, ut iuraui in ira mea.



PSALMUS XCu. PSALMUS DAuID, QUANDO DOMUS AEDIFICABATUR POST CAPTIuITATEM.

»Cantate Domino canticum nouum, cantate Domino, omnis terra. Cantate Domino, et benedicite nomini eius, annuntiate de die in diem salutare eius. Annuntiate inter gentes gloriam eius, in omnibus populis mirabilia eius. Quoniam magnus Dominus et laudabilis nimis, terribilis est super omnes deos. Quoniam omnes dii gentium demonia, Dominus autem celos fecit. Confessio et pulchritudo in conspectu eius, sanctimonia et magnificentia  in sanctificatione eius. Afferte Domino, patrie gentium, afferte Domino gloriam et honorem, afferte Domino gloriam nomini eius. Tollite hostias, et introite in atria eius, adorate Dominum in atrio sancto eius. Commoueatur a facie eius uniuersa terra, dicite in gentibus: Quia Dominus regnauit. Etenim correxit orbem terre qui non commouebitur, iudicabit populos in equitate. Letentur celi, et exsultet terra, commoueatur mare et plenitudo eius, gaudebunt campi et omnia que in eis sunt. Tunc exsultabunt omnia ligna siluarum a facie Domini, quia uenit, quoniam uenit iudicare terram. Iudicabit orbem terre in equitate et populos in ueritate sua.«



ENARRATIO.


Legitur  templum Domini, quod a Salomone edificatum est, a Chaldeis fuisse destructum, et iterum ab Iesu magno sacerdote reedificatum. Domus ista humanam naturam significat que in primo parente a uero Salomone est edificata, id est, in abundantia uirtutum posita, sed postea destructa est, etiam a Chaldeis captiuata, quando primus homo serpenti male persuadenti succubuit: quia comedit uetitum, amisit abundantiam uirtutum, expertus est quod minatus est Dominus, et non inuenit quod promisit diabolus. Minatus est Dominus, si comederit, mortem: diabolus promisit diuinitatem; sed homo concedens serpenti, comedit: et non  tantum non effectus est Deus, sed etiam miser factus est et captiuus. Restituta est domus ista, id est, humana natura quoniam uerbum quod in principio erat apud Deum , humanam assumpsit formam, ut hominem reuocaret ad gloriam. Ut autem in hoc edificio simus adhortatur nos Propheta in hoc psalmo, laudando illum qui nos fecit huius domus edificium, et dicit sic:

uos, qui usquemodo imitando ueterem hominem, uetus canticum ululastis, uos, deinceps cantate Domino Patri canticum nouum, nouam gratiam, nouam humilitatem. Cantate Domino Filio, omnis terra, non solum Iudea, non solum Africa, sed etiam omnis terra. Cantate Domino Spiritui sancto, et benedicite, non nomini uestro,  sed nomini eius glorificando. Nota quod tres persone deitatis sunt in essentia unitatis, ideo cum dixisset illis tribus personis cantandum esse equaliter, subiunxit: Benedicite nomini eius; annuntiate de die in diem salutare eius. Quasi dicat: Cantate Domino, omnis terra. uos autem ex Iudeis, annuntiate de die in diem, id est, omni tempore, salutare eius, Christum uidelicet per quem restituta est captiuitas hominis. uel sic, annuntiate de die in diem salutare, id est, de uirtute in uirtutem predicate salutare eius, uel, sic annuntiate eundo de die Filio in diem Patrem, ut per opera uidelicet Filii notificetis opera Patris, cum idem Pater sit et Filius. Unde illud, Qui uidet me, uidet et Patrem .  uel annuntiate de die Patrem in diem Filium. Unde illud, Credite in Deum, et in me credite . Annuntiate inter gentes opera eius. Dixit: annuntiate de die in diem salutare eius. Et quasi diceret: Ubi uis ut annuntiemus? determinat eis ubi annuntiare debeant, quasi edificator alicuius edificii, congregatis artificibus, deponeret unicuique opus suum, et diceret: Tuum sit operari in angulo illo, et tuum in illo. Quod dicit, annuntiate inter gentes opera eius, resurrectionem uidelicet et ascensionem dicit; et annuntiate in omnibus populis mirabilia eius, hoc uidelicet, quod Dominus qui paruus nasci uoluit, paruus inter homines habitauit, paruus predicauit,  paruus mortuus est, ipse resurgendo factus est magnus et laudabilis nimis ascendendo, terribilis uenturus super omnes deos, quos per gratiam suam deificauit, id est, qui participationem deitatis ueri Dei dii dici possunt, quia sunt quidam qui dicuntur dii et non sunt ueri dii, sicut dii gentium qui non sunt dii, sed demonia. Quod dicit, quoniam omnes dii gentium demonia, est quasi dicat: Quod dixi deos, non retuli ad deos gentium, quoniam ipsi sunt demonia, et sic parum esset Dominum preferri illis. Dominus autem fecit illos celos, quos prius deos nominaui, et quibus magnum est Dominum preferri. Confessio et pulchritudo in conspectu eius. Quasi dicat: Hoc modo factus est terribilis et laudabilis, quia  confessio et pulchritudo sunt in conspectu eius, id est, in interiori homine ubi suus conspectus est. uis esse pulcher? confitere feditatem tuam, et Dominus dabit tibi benignitatem . Sanctimonia, id est, sanctitas et magnificentia sunt in sanctificatione eius, id est, in illis quos sanctificat. Nota quod predixit, sanctimonia, post magnificentia: quia prius iustificat quam magnificet. Nam nichil est quod de te magnum exspectes, si iustitiam non ames. Afferte Domino, patrie gentium, afferte Domino gloriam et honorem, afferte Domino gloriam nomini eius, quasi dicat: Quando quidem Dominus a Iudeis annuntiatus est magnus et laudabilis, et hoc inter uos, o gentes, ergo patrie gentium, non regio  una, sed omnes patrie gentium, afferte Domino patrie gloriam, et hoc afferte Domino Filio gloriam, et hec uidelicet operantes, ut per uos glorificetur Dominus, afferte Domino Spiritui sancto gloriam nomini eius: ut qui gloriatur, in Domino glorietur: Tollite hostias, bona opera uidelicet, que sunt hostia laudis, uobiscum assumite, quia non debet seruus apparere in conspectu Domini uacuus: et introite in atria eius, id est, bene uiuite in Ecclesia sua, quia non prosunt hostie nisi cum fide, quia ueri sacrificii extra catholicam Ecclesiam non est locus. Adorate Dominum in atrio sancto eius, id est, omnibus communem credite: et sic etiam uobis predicantibus alius commoueatur motu penitentie a facie eius, id est, a cogitatione eius, que per uos in gentibus  crescit in uniuersa terra; et dicite in gentibus, Dominus regnabit in aduentu secundo, quia iam regnauit in aduentu primo: et hoc effectus indicat, quia correxit orbem terre, qui non commouebitur a fide sua, et tandem iudicabit populos in equitate, unicuique reddens secundum opera sua. Et tunc letentur celi, id est, quique fideles, qui pro nitore ueritatis celi dicuntur: et exsultet terra uomere predicationis bene culta; et tunc commoueatur mare et plenitudo eius, id est, seuiat gentilis populus et complices sui, tamen gaudebunt campi, id est, humiles et bene fructificantes: et omnia que in eis sunt, id est, omnia opera eorum gaudebunt, id est, eos gaudere facient, quoniam nullum bonum opus eorum remanebit  irremuneratum; et tunc in illo gaudio exsultabunt omnia ligna siluarum, in edificium domus Domini assumpta. Ligna siluarum sunt gentiles, qui prius quasi silua fuerunt, a nullo uidelicet culti, sed precisi sunt de oleastro, et inserti in oliuam bonam; et ideo exsultabunt tandem a facie Domini quia uenit primo aduentu dans misericordiam; et exsultabunt, quando in secundo aduentu ueniet iudicare terram, et tunc iudicabit orbem terre, id est, perfectiores quos assumpsit de terra, in equitate sua eos recipiendo, id est, iustis suis eos associando; et populos, incredulos uidelicet iudicabit in ueritate sua, iusto eos iudicio damnando.



PSALMUS XCuI. PSALMUS IPSI DAuID, QUANDO TERRA EI RESTITUTA EST.

 »Dominus regnauit, exsultet terra, letentur insule multe. Nubes et caligo in circuitu eius, iustitia et iudicium correctio sedis eius. Ignis ante ipsum precedet, et inflammabit in circuitu inimicos eius. Illuxerunt fulgura eius orbi terre: uidit, et commota est terra. Montes sicut cera fluxerunt a facie Domini, a facie Domini omnis terra. Annuntiauerunt celi iustitiam eius, et uiderunt omnes populi gloriam eius. Confundantur omnes qui adorant sculptilia, et qui gloriantur in simulacris suis. Adorate eum, omnes angeli eius. Audiuit et letata est Sion. Et exsultauerunt filie Iude propter iudicia tua, Domine. Quoniam tu, Dominus altissimus super omnem terram, nimis exaltatus es super omnes deos. Qui diligitis Dominum, odite  malum, custodit Dominus animas sanctorum suorum, de manu peccatoris liberabit eos. Lux orta est iusto, et rectis corde letitia. Letamini, iusti, in Domino, et confitemini memorie sanctificationis eius.«



ENARRATIO.

Terra defluxit, quando humanum genus per inobedientiam a Deo recessit. Restituta est in parte, quando populo Iudaico lex data est. Sed quia populus ille legis preuaricator factus est, iterum terra defluxit. Defluxit etiam, quando Petrus apostolus, qui prius constantiam promisit, ad uocem ancille Dominum negauit; sed restituta est in eo terra, quando, interrogante Domino, Petre, amas me? respondit:  Amo, Domine; sed, cum hoc tertio quesiuisset, contristatus Petrus dixit: Tu scis, Domine, quia amo te , et sic deleta est culpa ex trina confessione, que creuit ex trina negatione. Restituta est terra, quando multi conuersi ex predicatione Petri dixerunt inter se: Quid faciemus, uiri fratres? Et Petrus: Baptizetur unusquisque in nomine Patris, et Filii, et Spiritus sancti, et baptizati sunt plurimi . Restituta est ad plenum terra, quando, misso Spiritu sancto, ab apostolis uerbum uite predicatum est in gentibus. Expositio tituli talis est. Psalmus huic Dauid, id est, uero Dauid attribuendus est, factus quando restituta est terra. Et nota, licet uox sit Prophete in hoc psalmo, tamen negotium  illud, unde tractat psalmus, Christo attribuendum est, quia quod terra restituta est, hoc per eum fuit. Potest etiam accipi de resurrectione Domini quod dicit, restituta est terra, quia tunc caro Christi quam assumpsit de uirgine restituta est, quando gloria immortalitatis induta est. Que terra, id est, caro Christi quasi defluxit, quando immortalitate et impassibilitate tegebatur. Dicit autem Propheta sic:

Dominus regnauit, exsultet terra, letentur insule multe. Quasi dicat. Dominus uerbum carnem assumpsit, in qua plurima passus, mortuus est et resurrexit, ascendit, misit Spiritum sanctum inter discipulos, et sic regnauit, id est, regnum ubique terrarum sibi obtinuit, quia predicantibus apostolis fides ubique creuit, et sic Dominus regnauit. Unde exsultet  terra iam uomere predicationis bene culta, et non tantum exsultent illi qui in solida terra habitant, sed etiam letentur insule multe ad fidem uocate. uel, letentur insule multe, id est, Ecclesie plures iam facte, que insulis comparari possunt, quantum sicut insule circumdate sunt mari, et alliduntur fluctibus maris, ita Ecclesia circumdata est fluctibus huius seculi, et ab eis impellitur. Sed quid facit? Frangit ipsos fluctus, et non frangitur ab illis, uelut scopuli maris cum impelluntur ad littus, non frangunt littus, si firmum fuerit, sed potius ab ipso littore franguntur. Nubes et caligo in circuitu eius. Quasi dicat: Dominus regnauit taliter, quia nubes et caligo in circuitu eius. Nubes sunt apostoli, caligo prophete, quoniam que apostoli expresserunt, eadem  prophete occulte quasi quadam caligine tecta predixerunt. Hi prophete et apostoli in circuitu eius sunt, precinentes uidelicet gloriam Domini, ut regnum eius in fide cresceret. Iustitia et iudicium correctio sedis eius. Preposteratum est, quia oportet ut prius sit iudicium, discretio uidelicet boni et mali, ut subsequatur iustitia: quia nemo iustificatur, nisi qui hoc iudicium attendit. Hec duo sunt correctio sedis eius, quia per hec duo corriguntur illi qui sedes eius sunt futura. Et quomodo: quia ignis, id est, amor bonus qui inflammat, ante ipsum precedet, et ignis iste inflammabit inimicos eius, comburendo in eis nociua, in circuitu eos ponendo, ut eum uidelicet circumeant imitatione bonorum operum. De hoc igne dictum est: Ignem ueni mittere  in terram, et quid uolo nisi ut accendatur?  Quod dicit, et inflammabit in circuitu inimicos eius, et quo ordine hoc factum est? Quia illuxerant fulgura eius, id est, splendores miraculorum eius orbi terre, id est, illis qui recipiendo culturam bonam, orbis futuri erant in uirtutibus, uidelicet perfecti. Hec fulgura uidit terra, et commota est motu penitentie, et non quelibet terra commota est, sed montes sicut cera fluxerunt, id est, elati in seculo, recepto igne caritatis, omissa duritia sua, dissoluti sunt per lacrymas penitentie. Quod dicit, montes sicut cera fluxerunt a facie Domini, id est, propter cognitionem Domini, a facie Domini mota est omnis terra, quia non soli Iudei fidem receperunt. uel aliter dicamus  superius: Dominus regnauit, exsultet terra, letentur insule multe, et tamen licet ipse regnauit, nubes et caligo in circuitu eius: quia quibusdam obumbratus est ne eum uiderent, et tamen licet nubes et caligo erant in circuitu eius, quantum ad quosdam, iustitia et iudicium fuerunt correctio sedis eius, id est, in correctione illorum qui futuri erant sedes eius. Ignis ante ipsum precedet. Causam reddit quare nubes et caligo in circuitu eius. Quia ignis inuidie ante ipsum precedet, non quod ab eo ueniat ignis ille, sed quia ipsi ponunt ignem ipsum inter se et Deum, et ideo obumbratus est eis Dominus, ne eum uideant: et ignis iste inflammabit inimicos eius illicitis desideriis, et hoc in circuitu, id est, usquequaque. Illuxerunt fulgura eius orbi terre. Ostendit qualiter iustitia et  iudicium sunt correctio sedis eius, quia illucent fulgura orbi terre. Que fulgura? uidelicet terra commota ad penitentiam. Nam etiam montes sicut cera fluxerunt, id est, duritia superborum in mollitiem uersa est, sicut cera que apponitur igni. Et hoc quod montes fluxerunt, est a facie Domini, a qua commota est omnis terra, et quomodo hoc? Quia annuntiauerunt celi, id est, apostoli iustitiam eius, et sic uiderunt, id est, intellexerunt omnes populi, non solum Iudei. Et quia omnes populi uiderunt gloriam eius, confundantur ergo in consideratione sua omnes qui adorant sculptilia, et qui gloriantur in simulacris suis, quia non sunt adoranda simulacra, nec etiam angelus adorandus est, quia legitur in Apocalypsi, cum  quidam uoluisset adorare angelum pro miraculis que fecit, quod ipse prohibuisset ne adoraretur, dicens: uide ne feceris, conseruus enim tuus sum et fratrum tuorum . Adorate Dominum, omnes angeli eius. Quasi dicat: uiderunt omnes populi gloriam eius, unde adorate eum, omnes angeli eius. Audiuit hoc Sion quod populi uiderunt gloriam eius, et letata est. Quod alibi dicitur: Audierunt qui erant in Iudea, quia gentes receperunt uerbum Dei, et benedicebant Deum . Et exsultauerunt filie Iude, id est, Ecclesia ex Iudeis, propter iudicia tua, Domine, quia recognouerunt gentes esse dignas ut concorporarentur Iudeis, unde Petrus: In ueritate comperi quoniam non est personarum acceptor Deus .  Ipse enim Petrus dubitans utrum Cornelius baptizandus esset, certificatus est quoniam Spiritum sanctum uidit eum recepisse: quod nulli contigit ex Iudeis quod ante baptismum Spiritum sanctum recepisset. Exsultauerunt filie Iude merito, quoniam tu Dominus es Altissimus super omnem terram; quia non tantum Iudeorum, sed etiam gentium Deus. Et exaltatus es super omnes deos ante factos, nimis exaltatus es usque ad equalitatem Patris ascendens; et ne quis desperaret, cum dicit eum Altissimum, quasi pre altitudine attingere eum non posset, dat preceptum quod attingendus sit, et dicit: Qui diligitis Dominum, edite malum. Quasi dicat: Dominus est Altissimus,  uos autem qui altitudinem eius attingere uultis, odite malum; et si persecutio impiorum uobis superuenerit, nolite timere, quia licet seuiant contra carnem, non possunt tamen impedire resurrectionem. Quia custodit Dominus animas sanctorum suorum, et de manu peccatorum liberabit eos tandem, et ut tandem liberet eos, lux orta est iusto, id est, lux interior lucebit unicuique iusto, et rectis corde letitia, id est, ut non solum in spe gaudeant, sed etiam in tribulatione. Unde letamini, iusti, in Domino, quorum tantum est gaudere, quia impiis non est gaudere. Et confitemini memorie sanctitatis eius, id est, laudate eum in hoc, quod memor fuit uestri ut uos sanctificaret, cum immemores  essetis in damnatione uestra.



PSALMUS XCuII. PSALMUS DAuID.

»Cantate Domino canticum nouum, quia mirabilia fecit. Saluauit sibi dextera eius, et brachium sanctum eius. Notum fecit Dominus salutare suum, in conspectu gentium reuelabit iustitiam suam. Recordatus est misericordie sue et ueritatis sue domui Isrel. uiderunt omnes termini terre salutare Dei nostri. Iubilate Deo, omnis terra, cantate, et exsultate, et psallite. Psallite Domino in cithara, in cithara et uoce psalmi, in tubis ductilibus et uoce tube cornee. Iubilate in conspectu regis Domini, moueatur mare et plenitudo eius: orbis terrarum  et qui habitant in eo. Flumina plaudent manu simul, montes exsultabunt a conspectu Domini, quoniam uenit iudicare terram. Iudicabit orbem terrarum in iustitia, et populos in equitate.«



ENARRATIO.

uox est in hoc psalmo Prophete exhortantis nos, ne in uacuum gratiam Dei recipiamus , ne sanguinem iusti conculcemus , sed in magna affectione tempus uisitationis recognoscamus , Christum imitando uetus canticum postponamus, et nouum canticum cum eo cantemus. Quod dicit:

Cantate Domino canticum nouum. Nouum canticum, noua caritas, noua humilitas, quod uetus  homo nescit cantare. Quia mirabilia fecit, tunc uidelicet, quando filium uidue resuscitauit , sed mirabilius fecit, quando perditos a morte redemit. Saluauit sibi dextera eius, et brachium sanctum eius. Ostendit qualiter mirabilia fecit. Nam dextera eius et brachium eius, Christus uidelicet, potentia et fortitudine sua saluauit, id est, saluationem humano generi attulit et hoc sibi a Domino, Patri uidelicet, ut qui uiuunt, iam non amplius sibi uiuant , sed Domino. Saluantur sibi qui interius saluantur, non amplius redeuntes ad uomitum. Et quomodo saluauit? Notum fecit Dominus salutare suum, id est, Christum suum. In conspectu gentium reuelauit iustitiam suam, id est, fidem iustificantem  notificauit gentibus. Et quare hoc? Quia recordatus est misericordie sue, id est, reparationis humano generi faciende, recordatus est ueritatis sue promisse domui Isrel, quia illis promissio fuit ibi facta de restauratione humani generis. Et sic uiderunt omnes termini terre, id est, omnes illi qui terrenitati sue terminum posuerunt, uiderunt salutare Dei nostri, et ideo iubilate Domino, omnis terra, id est, tantam licentiam in uobis concipite, quantam non sufficitis in uoce exprimere. Cantate etiam interius, et exsultate exterius, et sic psallite, id est, bona opera cum mentis hilaritate perficite, quia hilarem operatorem diligit Deus. Psallite Domino, dico, in cithara, id est, in carnis mortificatione. Unde Apostolus: Mortificate membra uestra que sunt super  terram . Psallite etiam in tubis ductilibus. Tube ductiles sunt tube eree que, cum tunduntur malleis, in longitudinem et latitudinem crescunt. Mallei nostri sunt diaboli et uasa eorum, tunsio est eorum tribulatio et persecutio quibus malleis quisquis tunsus, crescat in perseuerantiam boni operis, crescat etiam in latitudinem, id est, in caritatis extensionem, que caritas non ultra extendi potest, quam ut ad inimicos quisque habeat caritatem, uelut ille qui dixit: Domine, ne statuas illis hoc peccatum , quia nesciunt quid faciunt . Psallite etiam uocem tube cornee, id est, sic operamini ut in carne existentes, omnes carnales affectiones excedatis, et hoc ad similitudinem cornu quod, adherendo carni, in aliam indurescit naturam.  Unde Paulus: Etsi adhuc in carne militamus, iam non tamen secundum carnem uiuimus . Iubilate in conspectu regis Domini. Quasi dicat: His omnibus modis psallentes, iubilate in interiori uestro ubi conspicit rex uester, et uobis iubilantibus, moueatur mare, id est, gentilitas motu penitentie uel motu ire, et non in parte moueatur mare, sed plenitudo eius, id est, ubique moueatur: orbis terrarum etiam moueatur, id est, perfecti quodammodo adhuc moueantur ad incrementum uirtutum, et omnes qui habitant in eo orbe, id est, omnes qui imitantur perfectos iubilent in conspectu regis Domini, iubilate, quia flumina, id est, predicatores sancti, de quorum uentre fluent aque uiue , plaudent manu simul, id est, bona operatione uobiscum. Plaudent et  montes, id est, elati in seculo exsultabunt a conspectu Domini, quoniam uenit Dominus iudicare terram, nunc occulto iudicio, et tandem iudicabit orbem terrarum in iustitia, et populos in equitate.



PSALMUS XCuIII. PSALMUS DAuID.

»Dominus regnauit, irascantur populi: qui sedet super Cherubim, moueatur terra. Dominus in Sion magnus, et excelsus super omnes populos. Confiteantur nomini tuo magno, quoniam terribile et sanctum est, et honor regis iudicium diligit. Tu parasti directiones, iudicium et iustitiam in Iacob tu fecisti. Exaltate Dominum Deum nostrum, et adorate scabellum pedum eius, quoniam sanctum  est. Moyses et Aaron in sacerdotibus eius, et Samuel inter eos qui inuocant nomen eius. Inuocabant Dominum, et ipse exaudiebat eos: in columna nobis loquebatur ad eos. Custodiebant testimonia eius, et preceptum quod dedit illis. Domine Deus noster, tu exaudiebas eos: Deus, propitius fuisti eis, et ulciscens in omnes adinuentiones eorum. Exaltate Dominum Deum nostrum, et adorate in monte sancto eius, quoniam sanctus Dominus Deus noster.«



ENARRATIO.

Psalmus Dauid. Omnes sancti patriarche et prophete et predicatores consuluerunt nobis in scripturis suis, uelut filius Ecclesie, non ut deesset nobis, sed ex ipsis haberemus, unde edificati  essemus. Hoc etiam sanctus propheta Dauid in hoc psalmo attendebat, proponens nobis ut ubique queramus Dominum, queramus eum hic misericordem, ne tandem experiamur eum seuissimum iudicem. Ipse enim non deserit desiderantem se, qui redemit negligentem se. Unde sic dicit:

Dominus regnauit, irascantur populi, qui sedet super Cherubim, moueatur terra. Quasi dicat: Querite Dominum qui regnauit, id est, regnum in gentibus sibi obtinuit, principem mundi foras eiecit: et eo regnante, irascantur populi. Prophetatio est spiritus predicentis, non preceptum iubentis. Predicit enim Propheta, que in spiritu uidit futura: quia postquam Dominus ascendit, missus est Spiritus sanctus inter discipulos: ut per eum instructi,  non timerent mortem quam sciebant destructam per resurgentem. A quibus cum Dominus cepit predicari, irati sunt populi multi: irati sunt cum cepit predicari qui eos fecit, qui adorauerunt quod fecerunt: irati sunt Domino suo pro idolo suo, cum deberent irasci seruo: quia dignior est seruus eorum, quam idolum suum. Seruum enim fecit Dominus eorum, idolum uero faber eorum. Qui sedet super Cherubim, id est, qui sibi elegit sedem plenos dilectione. Cherubim namque interpretatur plenitudo scientie. Quoniam autem caritas plenitudo est preceptorum, non incongrue qui in caritate perfectus est, Cherubim est appellatus. Quod dicit, Qui sedes super Cherubim, regna; sed unde moueatur terra, id est, quis in terra cor positum habens,  Dominus tamen in Sion magnus, id est, in speculantibus ea que non uidentur, non ea que uidentur. Magnus apparet Dominus, licet his qui in terra sunt, uideatur paruus: et excelsus super omnes populos, non tantum Iudeos, sed etiam super gentiles. Et quandoquidem tu Dominus magnus es in Sion, ergo confiteantur omnes nomini tuo magno glorificando, qui noluerunt confiteri nomini tuo paruo: et merito nomini tuo confitendum est, quoniam terribile est non amantibus, sanctum amantibus, quibus dicitur: Sancti estote, quia ego sanctus sum . uel terribile erit in futuro, cum nunc sit sanctum: et honor regis, id est, rex honorabilis diliget iudicium, ut quisque uidelicet habeat discretionem inter  bonum et malum, ut declinet a malo et faciat bonum. uel qui uult esse honor regis, id est, talis ut per eum honorificetur rex, diligat iudicium: attendat quia iudex suus nullum peccatum dimittat impunitum, et hoc attendendo, iudex suus fiat: quod non potest, nisi peccare desistat. Tu parasti directiones, iudicium et iustitiam in Iacob tu fecisti. Quasi dicat: Confiteantur nomini tuo, et bene possunt: quia tu parasti eis directiones, id est, quosdam directores, quorum exemplo dirigerentur ad confessionem: et sic iudicium: id est, discretionem parasti, et postea iustitiam: et hoc in Iacob, id est, in illis qui mutant presentia pro futuris. Exaltate Dominum Deum nostrum. Quasi dicat: Quandoquidem ut confiteremini, uobis parate sunt  directiones, exaltate Dominum Deum nostrum bene operando, ut uidentes opera uestra bona, etc. Et adorate scabellum pedum eius, quoniam sanctum est. Nota quid scabellum debeat uocari. Ipse enim Dominus dixit: Celum est mihi sedes, et terra scabellum pedum meorum . Quid igitur faciemus? Adorabimus terram? Timeo adorare terram, ne damner ab eo qui fecit celum et terram. Ipse enim tentatori suo dixit: Dominum Deum tuum adorabis, et illi soli seruies . Sed quia Spiritus dixit, Adorate scabellum pedum eius, uidendum est qualiter terra adoranda sit, quam ipse dixit esse scabellum pedum suorum. Ipse enim terram sumpsit de terra, carnem scilicet de uirgine Maria. Hanc terram nullus adorando peccat. Quod dicat:  Adorate scabellum pedum eius, id est, ueneramini inferiorem naturam eius, quoniam sanctus est. Moyses et Aaron in sacerdotibus eius. Quasi dicat: Exaltate Dominum nostrum: et debetis, quia Moyses et Aaron quos tanti habetis, et quorum filii uos estis, in sacerdotibus eius computati sunt. Et Samuel inter eos qui inuocant nomen eius: inuocabant Dominum ut serui, et ipse exaudiebat eos ut Dominus: in columna nubis, id est, in mysterio, quasi nube tecta loquebatur, et ipsi custodiebant testimonia eius: unde ipse maior eis probatur, quia ipsi ab eo quasi a Domino testimonia acceperunt. Et custodiebant preceptum quod dedit illis: et tu, Domine Deus noster, exaudiebas eos, ut Dominus; propitius fuisti eis in hoc quod propitiandum erat eis: et ulciscens  in omnes adinuentiones eorum: quia si aliquando peccabant, disciplina tua correxit eos ut filios. In Moyse et Aaron possumus uidere inuentiones suas que corrigende erant. Moyses enim cum uideret rixari Aegyptium cum Hebreo, ira commotus, interfecit Aegyptium, et sabulo eum cooperuit, ne si discoopertum eum dimisisset, reus homicidii inueniretur. Iterum cum insequenti die rixari uideret duos Hebreos inter se, redarguit eos de commistione rixe. Quorum unus respondit ei, indignando dicens: Nunquid et me uis interficere sicut heri interfecisti Aegyptium? Timens Moyses ne manifestaretur culpa sua, aufugiens dimisit fratres suos, quibus necessarius esse potuit, si remansisset  . Ecce pro his duabus inuentionibus, pro ira uidelicet qua commotus perpetrauit homicidium, et pro timore quo perterritus fratres in periculo dimisit, promeruit ut Dominus ab eo uindictam sumeret. Aaron etiam corrigendus erat in adinuentionibus suis, quia in infirmitate carnis uictus concessit populo illi cui preerat ut uitulum conflatilem ad adorandum facerent . Has inuentiones Moysi et Aaron Dominus uindicauit, quia in terram promissionis non perduxit . Sed quia hoc in figura contingebat, conuenientius accipiamus, tribulationes et contradictiones plurimas quas passi sunt in populo illo, esse uindictas Domini, quia grauis est multum sanctis iniquitas infidelium. In Samuele quantum ad humanum  oculum nichil fuit, quod ulciscendum esset: quia a pueritia in templo instructus, in templo Domini fuit in ueritate . Sed quoniam unicuique artifici in edificio suo quod etiam aliis bene factum uidetur, esse malum apparet, possumus dicere quod Dominus cuius oculis omnia presunt, etiam in Samuele aliquid corrigendum uidebat: quia nullus est ita sanctus, ut omnino careat peccato. Exaltate Dominum Deum nostrum. Quasi dicat. Quandoquidem omnibus propitiator est Dominus, ergo exaltate Dominum Deum nostrum, et adorate eum in monte sancto eius, in Christo uidelicet, qui mons precisus est de monte sine manibus concidentium. Unde in Daniele: uide lapidem precisum de monte sine manibus, et creuit in montem magnum, ut impleret  faciem terre . In hoc monte adorandus est Dominus, quoniam ipse est Dominus Deus noster.



PSALMUS XCIX. PSALMUS IN CONFESSIONE.

»Iubilate Deo, omnis terra, seruite Domino in letitia. Introite in conspectu eius in exsultatione. Scitote quoniam Dominus ipse est Deus, ipse fecit nos, et non ipsi nos. Populus eius et oues pascue eius, introite portas eius in confessione: atria eius in hymnis confitemini illi. Laudate nomen eius quoniam suauis est Dominus: in eternum misericordia eius, et usque in generationem et generationem ueritas eius.«



ENARRATIO.

Psalmus in confessione. In hoc psalmo est uox  Prophete hortantis ad laudem Deo referendam pro beneficiis pristinis humano generi exhibitis, et dicit:

Iubilate Deo, omnis terra. Potest continuari superiori, ubi dictum est. Quoniam sanctus Dominus Deus noster. Quare Iubilate Deo, omnis terra. Quasi dicat: Ad laudem Dei uerba non sufficiunt, sed iubilatione opus est ut tantum in Domino gaudeatis quantum uerbis explicare non potestis. Nota quod dicit, omnis terra: quia qui ubique seminauit benedictionem, undique querit iubilationem, et necesse fuit ut undique seminaret benedictionem, quia Adam ubique seminauerat confusionem. Seminauit enim in quatuor partibus mundi confusionem. quod notatur in nomine  suo, sumpto a principalibus litteris quatuor nominum, quatuor principalium plagarum mundi. A, prima littera eius nominis, ab , quod Grece significat orientem sumpta est. D littera, que secunda reperitur in nomine ipso, sumpta est à , quod Grece notat occidentem A, quod tertium locum obtinet, sumitur ab , quod significat septentrionalem plagam. M, quartum locum obtinens, sumitur a , quod significat meridianam plagam. Seruite Domino non in tristitia, sed in letitia, id est, in mentis hilaritate. Et merito ei seruiendum est in letitia, quia seruitus Dei est libera, cui non seruit necessitas, sed caritas. Introite in conspectu eius in exsultatione. Dictum est ad similitudinem principum, quia principes ante conspectum suum  ponere illos solent, qui eis seruiunt ad placitum suum. uel sic: Introite in conspectu eius, id est, conscientiam uestram ubi ipse conspicit, mundate: ut eam sordibus euacuetis, et uirtutum moribus adornetis. Et scitote quoniam ipse est Dominus Deus noster, faciens uos seruire in letitia, id est, sibi iubilare. Et ipse fecit nos, et non ipsi nos. Quod nos ipsi in nobis fecimus, hoc damnandum est: quod autem ipse fecit, hoc uere salutis est: et ideo populus et oues pascue eius, introite portas eius in confessione gemebunda: quia qui uult ad eum intrare, necesse est ut confitendo gemat peccata sua. Hoc enim debet esse initium intreuntis ad eum: quod dicit, Introite portas eius in confessione: et atria eius, id est, Ecclesiam eius ingressi, iam confitemini  illi in hymnis, id est, in laudabili confessione confitemini illi, et tandem in futuro laudate nomen eius, quoniam suauis est Dominus, id est, reparatio antiqui lapsus, facta per misericordiam, est in eternum durabilis: et ueritas, id est, completio misericordie promisse, est in generationem et generationem.



PSALMUS C. PSALMUS IPSI DAuID.

»Misericordiam et iudicium cantabo tibi, Domine. Psallam et intelligam in uia immaculata, quando uenies ad me. Perambulabam in innocentia cordis mei, in medio domus mee. Non proponebam ante oculos meos rem iniustam, facientes preuaricationes odiui. Non adhesit mihi cor prauum, declinantem a me malignum non cognoscebam. Detrahentem  secreto proximo suo, hunc persequebar. Superbo oculo et insatiabili corde, cum hoc non edebam. Oculi mei ad fideles terre, ut sedeant mecum: ambulans in uia immaculata, hic mihi ministrabat. Non habitabit in medio domus mee qui facit superbiam: qui loquitur iniqua, non direxit in conspectu oculorum meorum. In matutino interficiebam omnes peccatores terre, ut disperderem de ciuitate Domini omnes operantes iniquitatem.«



ENARRATIO.

Psalmus Dauid. uox est capitis nostri in hoc psalmo, docentis ne quis propter misericordiam presumat de impunitate peccatorum, quia sequitur  iudicium: nec quisquam in melius mutatus, exhortatur iudicium; quoniam precedit misericordia. Hec duo, misericordia et iudicium, solent in hominibus esse mutabilia; quia multi misericordia uicti perdunt seueritatem iudicii: et cum aliquando rigidum uolunt tenere iudicium, amittunt misericordiam. Christus uero nec propter misericordie bonitatem perdidit iudicii seueritatem, nec propter seuere iudicandum postponi misericordie bonitatem, sed utrumque custodit sine commutatione. Nunc enim est tempus misericordie, quandoque ueniet tempus exercendi iudicii, et dicit:

Misericordiam et iudicium cantabo tibi, Domine. Psallam et intelligam in uia immaculata, quando uenies ad me. Quasi dicat: Domine Pater, misericordiam  quam per me mundo exhibuisti, et iudicium quod per me facturus es quandoque, cantabo, id est, meis notificabo: et hoc tibi, id est, gratie tue, et non meritis attribuam. Psallam et intelligam, id est, intelligenter agam, in uia immaculata, id est, positus, et hoc non per me, sed ideo, quia tu uenies ad me, id est, uerbum tuum mihi homini personaliter uniendo: perambulabam in innocentia cordis mei, in medio domus mee. Quasi dicat: uere ad me uenisti, quia ex hoc quod ad me uenisti, perambulabam in innocentia cordis mei, id est, in corde innocenti: et hoc in medio, id est, in firma conscientia mea, que domus dicitur, firmum uidelicet receptaculum. In hac domo si quis male habet, nusquam bene habebit. Si quis autem purgatam habet conscientiam suam, etsi exterius  undique male habet, tamen si ingreditur ad conscientiam suam, inuenit sibi requiem. Nota quod dicit, perambulabam. Perambulabat in innocentia cordis, quia tam ad inimicos quam ad amicos extendit latitudinem caritatis. Non est enim uera innocentia, nisi talis sit que nec sibi nec alteri noceat. Nocet sibi, si contra inimicum odio accensus fuerit, etsi nullum damnum inimico intulerit. Quod dicit, Perambulabam, id est, ubique ambulabam: et hoc in innocentia non manus tamen, sed et cordis mei: et hoc in medio domus mee, id est, in conscientia mea, licet hominibus aliter uisum sit. Potest etiam de membris dici, perambulabam in innocentia cordis mei, in medio domus mee, id est, in illis qui dicuntur medii et firmiores in domo mea,  id est, in Ecclesia mea. uel potest etiam referri superior uersus ad membra, sic: Misericordiam et iudicium, id est, piam affectionem quam habuisti erga humanum genus: et iudicium uerum, ut creatura uidelicet seruiat suo Creatori. Cantabo, id est, cantabunt tibi mei, o Domine, id est, gratie tue hoc attribuent, non meritis suis. uel tibi cantabunt, quia de misericordia tua presument: ita tamen, ut de iudicio tuo satagant, ita ut parati illud exspectent: et psallam, id est, psallent mei et intelligent: quia non labiis tantum, sed et fine et uita psallent, habentes spiritum sapientie et intellectus, in uia immaculata scilicet positi: et hoc tunc quando Tu uenies ad me, id est, quando mundo per me innotesces.  Cantabunt, psallent et intelligent, et hoc ex populo meo. Quia ego prius perambulabam in innocentia cordis mei, in medio domus mee, non proponebam ante oculos meos, id est, beneplacitum habui, rem iniustam, id est, iniuste factum quodlibet: facientes preuaricationem odiui, id est, preuaricatores tam scripte legis quam naturalis odio habui, in hoc quod odio habendi erant. Non adhesit mihi cor prauum, id est, cor a uia recta distortum, non placuit mihi, licet aliquando conuersatus essem cum hominibus peruerse agentibus. Declinantem autem a me, id est, a mandatis meis non cognoscebam dignatione, licet eum cognoscerem animaduersione ire: detrahentem etiam secreto proximo suo hunc persequebar in hoc quod persequendus erat,  ut cui prius erat detractor, fieret amator; iuxta illud: Si peccauerit in te frater tuus, corripe eum inter te et ipsum solum . Superbo oculo et insatiabili corde cum hoc non edebam. Duo notantur hic, superbus et auarus. Auaro enim semper est cor insatiabile, sicuti superbo oculus est elatus, et non humiliter inclinatus: quorum, uidelicet superbi et auari, est cibus, impietas et iniustitia. Hoc cibo non uescuntur illi, qui pium cor habent in Domino, quia cibus eorum est iustitia. Unde illud: Beati qui esuriunt et sitiunt iustitiam, quoniam ipsi saturabuntur . uel ad litteram possumus legere, si ad membra uolumus referre, quod dicit, Superbo oculo et insatiabili corde, id est, cum hoc non edebant mei. Unde Paulus: Si quis  non obedierit sermonibus nostris, hunc per epistolam nobis notate, et cum eo non commisceamini: non ut inimicum eum habeatis, sed ut fratrem eum corripiatis . Et alibi: Cum eiusmodi nec cibum sumere . uel sic: Cum hoc cibum edebam uoluntate, licet actione. Recepit Dominus peccatores, et manducauit cum illis, sed in uoluntate non consensit: ipse enim tantum cum eis comedit ad correctionem illorum. In hoc enim se magistrum ostendit, cum ad eorum correctionem cum illis comedit. Oculi mei ad fideles terre. Quasi dicat: Superbos et auaros contempsi: oculi autem mei, id est, respectus misericordie mee, est ad fideles terre, id est, ad illos qui fideliter terrenitatem suam colunt. Et quid hoc illis? Ut tandem  sedeant mecum in regno meo. Ambulans in uia immaculata, hic mihi ministrabat. Sed qui facit superbiam non habitabit in medio domus mee, id est, non placebit cordi meo, uel non habitabit in Ecclesia mea. Qui loquitur iniqua, non direxit se in conspectu oculorum meorum. Et quid tandem de illis? in matutino interficiebam omnes peccatores terre. Nox est quandiu agimus uitam istam transitoriam, in qua permittuntur impii cum impiis uiuere: sed ueniente matutino, id est, omnium resurrectione, in qua terminabitur omnis tenebrositas noctis, interficientur omnes peccatores: et qua interfectione sint interficiendi, subiungit: Ut disperderem de ciuitate Domini omnes operantes  iniquitatem. Nam interfectio peccatorum erit separatio a congregatione fidelium: quod tunc erit, quando agni separabuntur ab hedis. uel aliter: In matutino interficiebam omnes peccatores terre. Matutinum est principium diei. In principio autem interficiendi sunt omnes peccatores terre, quia surgente illicito motu ex suggestione diaboli, interficiendi sunt peccatores terre, id est, diabolus et angeli eius remouendi sunt a nobis: ne usque ad actum iniquitatis nos perducant, a quorum suggestione illiciti motus surrexerunt in nobis. Quod dicit, In matutino interficiebam, id est, interficiendos esse putabam omnes peccatores terre, ut sic disperderem, id est, mei disperderent de ciuitate Domini, id est, de anima sua iusta omnes operantes iniquitatem. Unde  serpenti dicitur: Mulier conteret caput tuum . Caput serpentis conteritur, quando illiciti motus ne ad actum perueniant, interficiuntur. Unde illud: Beatus qui tenebit et allidet paruulos tuos ad petram .



PSALMUS CI. ORATIO PAUPERIS CUM ANXIATUS FUERIT, ET CORAM DOMINO EFFUDERIT PRECEM SUAM.

»Domine, exaudi orationem meam, et clamor meus ad te ueniat. Non auertas faciem tuam a me: in quacunque die tribulor, inclina ad me aurem tuam. In quacunque die inuocauero te, uelociter exaudi me. Quia defecerunt sicut fumus dies mei, et ossa mea sicut cremium aruerunt. Percussus sum ut fenum, et aruit cor meum, quia oblitus sum  comedere panem meum. A uoce gemitus mei adhesit os meum carni mee. Similis factus sum pelicano solitudinis, factus sum sicut nycticorax in domicilio: uigilaui, et factus sum sicut passer solitarius in tecto. Tota die exprobrabant mihi inimici mei: et qui laudabant me, aduersum me iurabant. Quia cinerem tanquam panem manducabam, et poculum meum cum fletu miscebam. A facie ire et indignationis tue, quia eleuans allisisti me. Dies mei sicut umbra declinauerunt, et ego sicut fenum arui. Tu autem, Domine, in eternum permanes, et memoriale tuum in generationem et generationem. Tu exsurgens misereberis Sion, quia tempus miserendi eius, quia uenit tempus. Quoniam placuerunt seruis tuis lapides eius, et  terre eius miserebuntur. Et timebunt gentes nomen tuum, Domine, et omnes reges terre gloriam tuam. Quia edificauit Dominus Sion, et uidebitur in gloria sua. Respexit in orationem humilium, et non spreuit precem eorum. Scribantur hec in generatione altera, et populus qui creabitur, laudabit Dominum. Quia prospexit de excelso sancto suo, Dominus de celo in terram aspexit. Ut audiret gemitus compeditorum, ut solueret filios interemptorum. Ut annuntient in Sion nomen Domini, et laudem eius in Ierusalem. In conueniendo populos in unum et reges, ut seruiant Domino. Respondit ei in uia uirtutis sue: Paucitatem dierum meorum nuntia mihi. Ne reuoces me in dimidio dierum meorum, in generationem et generationem  anni tui. Initio tu, Domine, terram fundasti, et opera manuum tuarum sunt celi. Ipsi peribunt, tu autem permanes, et omnes sicut uestimentum ueterascent. Et sicut opertorium mutabis eos, et mutabuntur: tu autem idem ipse es, et anni tui non deficient. Filii seruorum tuorum habitabunt, et semen eorum in seculum dirigetur.«



ENARRATIO.

Oratio pauperis cum anxiatus fuerit, et effuderit preces et orationes suas Domino. Pauper iste cuius oratio in hoc psalmo notatur, est ille de quo dicitur: Qui cum diues esset, pro nobis factus est pauper . Diues in equalitate Patris regnans: sed pauper factus est, quando uerbum, quod in principio  erat apud Deum  formam serui accepit , in qua nos a peccatis redemit. Ex hoc paupere sunt omnes diuitie nostre, tam interiores quam exteriores. Ab eo enim habemus aurum, argentum ceterasque possessiones. Ab eo etiam habemus interiores diuitias, castitatem ceterasque uirtutes quibus diuites fiunt fideles. Quod dicitur pauper iste anxiatus esse, non ex se habuit anxiari, sed ex nobis, pro quibus carnem assumpsit, crucifigique uoluit: pro quibus etiam in hoc psalmo orat, ut illuc ducantur per gratiam, unde cecidimus per primi parentis inobedientiam. Hunc anxiatum pro nobis quisque attendat, et anxietur, considerando in quanta gloria in Adam creatus esset, et ad quantam  per eum cecidit miseriam: et hoc attendendo, coram Domino, non coram hominibus, ostendat precem suam.

Domine, exaudi orationem meam, et clamor meus ad te ueniat. In hac oratione capitis nostri, quedam attribuuntur sue persone, quedam nostre infirmitati conueniunt. Et dicit sic: Domine pater, exaudi orationem meam, id est, meorum, factam pro perseuerantia uirtutum: et clamor meus, id est, irremissa operatio meorum, ad te ueniat. Clamor accipitur et in bono et in malo: in bono, ut dictum est Moysi: Quid clamas?  In malo, ut illud: Clamor Sodomorum uenit ad me . Et Paulus: Auferatur clamor de medio uestri . Quasi dicat: uideo esse non posse, ut omnino auferatur  iniquitas a uobis; sed cauete uobis, ne clamor sit in uobis, id est, ne exemplum sitis aliis peccandi. Unde alius: Etsi non caste, tamen caute. Ne auertas faciem tuam a me humiliato, quia auertisti ab Adam elato. In quacunque die tribulor in meis, inclina ad me aurem tuam. Ecce iam est caput nostrum superius, et dicit se tribulari. Ubi ergo tribulator, nisi in corpore? Quod in corpore tribuletur, manifeste ipsemet ostendit, dicens: Saule, Saule, quid me persequeris?  Et Petro dicit: uenio Romam iterum crucifigi. Quod dicit In quacunque die tribulor, inclina ad me aurem tuam, id est, uim exauditionis apud te obtineat oratio mea. Cum ego humilio me, quasi me extollo: tu longe non sis a me, si me humilio, tu inclina ad me aurem tuam. In quacunque  die inuocauero te in meis, uelociter, id est, indilate, exaudi me. uelociter ideo, quia que tu uis, desidero: quia non iam terrenus terrena desidero, sed a prima captiuitate liberatus, celestia desidero: de quo desiderio tu ipse dicebas: Apud te loquentem ecce adsum. Tu ergo pauper qui iaces ante ianuam diuitis Dei, dic: Qua egestate mendicas, qua indigentia pulsas? Dic ut aperiatur tibi ostium. Quia defecerunt sicut fumus dies mei. Quasi dicat: Opus est ut uelociter exaudias me in meis, quia dies mei, id est meorum, defecerunt, id est, ad defectum uenerunt, sicut fumus in altum ascendens, et cito euanescens. Sic superbi homines ascendunt, id est tumescunt: et ideo ossa mea ut cremium aruerunt. Ossa dicuntur tortiores in Ecclesia, quia sicut caro que mollis est,  sustentatur ossibus quibus adheret: ita infirmiores in Ecclesia adherent perfectioribus, et ab eis sustentantur; et quoniam multitudinis credentium cor debet esse unum et anima una , sepe contingit ut fortiores in Ecclesia, condolendo imperfectis quos uident incurrere scandalum, quasi aridi appareant, sicut cremium quod siccum remanet in sartagine, expresso sagimine. Nam magnus est dolor perfectis in Ecclesia, quando uident minus eruditos scandalum incurrere. uel aliter quod dicit, et ossa mea sicut cremium aruerunt: et hoc unde: Percussus sum in primo parente, et aruit cor meum, id est, robur rationis meorum sicut fenum quod hodie est, et cras in clibanum mittitur : et quare in primo parente percussus sum? Quia oblitus sum comedere panem meum,  id est, diuinis preceptis quibus homo refici debet, me reficere renui. Quod diuina precepta homini debent esse refectio, ipse Dominus in Euangelio dicit: Non in solo pane uiuit homo, sed in omni uerbo quod procedit de ore Dei . Hunc panem oblitus est primus homo comedere, qui, diabolo suggerente, muliere preuaricante et suadente, tetigit uetitum cibum, et oblitus est preceptum ; sed sequitur post obliuionem commemoratio. Manducemus panem illum, qui de se ipso dixit: Ego sum panis uiuus, qui de celo descendi . Manducemus panem illum, ut uiuamus: non manducemus sicut manducauerunt patres nostri manna, et mortui sunt . A uoce gemitus mei adhesit os meum carni mee. Sunt quidam qui non  gemendo quod gemere deberent, uel gemendo quod non gemere deberent, se gemendos faciunt. Gemunt enim amissam pecuniam, sed non gemunt amissam iustitiam; gemunt nummum amissum, non celeste regnum eis ablatum; fraudem faciunt, et gaudent. Sed quoniam perfectiores in fide non possunt dimittere quin eis ex caritate condoleant, ideo adhesit os meum, id est, fortiores in membris meis, adheserunt carni mee, minus uidelicet eruditis: fortes adheserunt debilibus, ualidi inualidis: et hoc a uoce gemitus mei, id est, meorum gementium illos qui se gemendos faciunt, quoniam eis condolendo adherent: et ideo opus est ut uelociter eos exaudias. uel aliter, oblitus sum manducare: quia a  uoce gemitus mei, uoce uidelicet serpentis, de qua semper est gemendum meis, hanc scilicet, Comedite, et eritis sicut dii : ex hac adhesit os meum, id est, interior homo meus, consensit carni mee. Adam enim meus consensit Eue, quia robur rationalitatis mee sensualitate mea depressum est. Et pro hac uoce gemitus, similis factus sum in meis pelicano solitudinis, factus sum sicut nycticorax in domicilio. Pelicanus est auis que nascitur in ripis Nili, amans solitudinem: ubi intelliguntur sancti predicatores uolentes de talento sibi commisso lucrum Domino querere, attendentes sententiam Domini dicentis: Serue nequam, quare pecuniam meam non dedisti nummulariis, ut ego ueniens cum usura reciperem illam?  Et hoc attendentes, conseruat se in solitudine, id est, in locum gentium, ut ibi lucrum Domino querant: inter quos quasi in solitudine morantur, quia neminem sue secte inueniunt ibi. Et factus sum sicut nycticorax in domicilio. Nycticorax est auis alio nomine dicta bubo, que exercet cantum suum in nocte, et amat esse in domicilio, id est, in domibus desertis. Domicilium est enim domus deserta et destructa, ubi ablato tecto remanent tantum parietes. Et hic notantur predicatores iidem qui notati sunt per pelicanum, uel alii iterum Domino lucrantes in domicilio, id est, in illis qui receptione fidei iam quasi domus constructa fuerunt, sed quia per infidelitatis culpam postea a fide discesserunt, quasi domicilium facti  sunt, tecto carentes fidei. Habet alia translatio, in parietinis et in dirutis. uigilaui, et factus sum sicut passer solitarius in tecto. Quasi dicat: Similis factus sum pelicano in quibusdam membris meis, et eiusdem uel in aliis uigilaui, id est, in inquietudine perseueraui, et factus sum sicut passer, auis uidelicet querula, et solitarius fui in tecto. Hic notantur illi, qui fidem adhuc habent, sed nimis secundum carnem uiuunt, inter quos predicator quisque passer est, querens eos nimis consentire carni sue: et est solitarius in tecto, quia cum ceteri sub carne sua quasi sub tecto conuersantur, ipse carnem suam domando ut spiritum roboret quasi subiecto non est, sed in tecto, iam lege mentis superans legem carnis. Aliter posset hoc notari in membris Domini  quod dicit, similis factus sum pelicano solitudinis. Per pelicanum solitudinem amantem, notantur illi qui omne onus seculi postponunt, et ad solitudines se conferunt, ut ibi contemplationi Dei solummodo uacent. Sunt et alii qui similiter pompam seculi postponunt; sed et ab his qui in seculo sunt, quodammodo pendent, uictum et uestitum ab eis querentes: et hi tales notantur, ubi dicitur, factus sum sicut nycticorax in domicilio. Sunt etiam alii qui inter homines uigilant, id est, in inquietudine laborant, ut alios in fide edificent: et hi tales notantur per hoc quod dicitur: uigilaui, et factus sum sicut passer solitarius in tecto. Possunt etiam hec tria genera auium et locorum in capite  nostro notari, ut de seipso caput hoc dicat sic: A uoce gemitus mei adhesit os meum carni mee. Pro quo gemitu dolendo sum factus similis pelicano solitario. Dicitur quia pelicanus pullos suos statim de calido ouo eductos rostro suo interficit: quibus interfectis, nimio dolore se affligit per tres dies continuos; et in tertia die seipsum pre maximo dolore dilacerando, sanguinem suum fundit: quo sanguine conspersi pulli reuiuiscunt: ubi Christus intelligitur, qui humanum genus occidit in hoc quod occidendum erat. Idololatras enim ad colendum Deum reuocauit. Ipse enim sanguinem suum, ut nos reuiuificaret, effudit. Unde illud: Ego occidam, ego uiuere faciam: percutiam, et ego sanabo . Fuit etiam pelicanus Christus solitarius, qui solitaria  natiuitate natus fuit. Nullus enim unquam preter illum sine peccato natus fuit. uel similis factus pelicano solitudinis. Iuxta illud: Filius hominis non habet ubi caput reclinet . Factus sum sicut nycticorax in domicilio. In domicilio conuersatus est, quando inter dirutos, id est, legis preuaricatores conuersari uoluit, ipse enim dilexit tenebras eorum, non ut in tenebris remanerent, sed adhuc conuerterentur. De eis enim dixit: Non sum missus nisi ad oues que perierunt domus Isrel . Ibi predicauit, ibi miracula fecit, ibi ad ultimum mori uoluit. Factus sum sicut nycticorax in domicilio. uigilaui tandem, id est, a mortuis resurrrexi: et factus sum sicut passer solitarius in tecto, quia ego singularis in celum ascendi. Unde illud: Nemo ascendit  in celum, nisi qui de celo descendit, filius hominis qui est in celo . uel sic: uigilaui, id est, inquietudini datus sum: uel, uigilaui, id est, uigilanter egi. Unde illud: Iustus cor suum tradit ad uigilandum diluculo ad Dominum qui fecit illum . Et factus sum sicut passer solitarius in tecto, id est, habitus sum ab illis comparabilis aui illi, que excluditur de domo, et in tecto solitaria moratur. Unde quia factus sum sicut passer, tota die exprobrabant me inimici mei; uel sic: Licet ego ad hoc natus sim, ut auferam uocem gemitus meorum, tamen tota die, id est, continue exprobrabant mihi inimici mei, dicentes: Demonium habes : et his similia: et qui laudabant me ore, aduersum me iurabant corde: ore enim dicebant: Magister,  scimus quia uerax es, et uiam Dei in ueritate doces : et tamen apparuit postea, quod aduersabantur mihi in corde, quasi coniurati essent aduersum me. Et quare hoc? Quia cinerem tanquam panem manducaui, id est, peccatores pro inutilitate cineri comparabiles, in corpus meum traiiciebam tanquam panem, id est, tanquam iustos qui pro soliditate boni operis panes dicuntur: et poculum meum, id est, fortes in corpore meo miscebam cum fletu, id est, cum illis qui pro multitudine peccatorum fletus dicuntur et illos pro se flere cogunt: et ideo aduersum me iurabant Iudei, quia ad corpus meum perficiendum tam impios quam pios elegi. Unde illud: Quare magister uester cum publicanis  et peccatoribus manducat?  Adhuc etiam improperatur a paganis, predicatoribus in Ecclesia, quod ipsi peruertant mores et disciplinas hominum, quia dicunt predicatores dare libertatem peccandi cum promittunt locum penitentie et spem uenie, non attendentes quia Dominus ne desperatione peius uiuerent, promisit indulgentie portum: et ne iterum pro spe uenie peius uiuerent, diem mortis fecit incertum: prudentissime utrumque constituens, et reuertentes quo reciperentur, et differentes quo terreantur. A facie ire et indignationis tue, quia eleuans allisisti me. Quasi dicat: Quod ego cinerem manducabam, hoc fuit a facie indignationis tue, id est, a cognitione ire tue, quia eleuans allisisti me, id est, meos eleuatos allidi permisisti.  Eleuatus fuit homo, quia omnia animalia uiuacitate rationis excellebat. Ipse enim in libero arbitrio positus fuit, sic creatus ut non moreretur, si peccare destitisset. Sed quia ab obedientia cecidit, et liberum arbitrium suum quasi non haberet uim discretionis, in malum conuertit, ideo allisus fuit. Neque enim iuste plus ab eo quam ab aliis animalibus obedientiam Dominus exegisset, si ceteris animalibus in uiuacitate non preesset. Dies mei sicut umbra declinauerunt. Quasi dicat: Quia eleuans allisisti me, ideo dies mei, id est dies meorum, sicut umbra declinauerunt, et ego in meis, sicut fenum arui. Nota quia merito agunt dies declinantes, qui in stabilitate et eternitate noluerunt permanere. Tu autem, Domine, qui eternus es, et cuius nomen uiuet in  secula, permanes in eternum, et memoriale tuum, id est, misericordia tua que digna est memoria, permanet in generationem et generationem. Et quomodo hoc? Quia tu exsurgens per me, misereberis Sion, id est, Iudaici populi. Et uere misereberis, quia tempus est miserendi eius, iuxta illud: Quando uenit plenitudo temporis, misit Deus Filium suum, factum sub lege, ut eos qui sub lege erant, redimeret . Et uere misereberis, quia uenit tempus; iuxta illud: Ecce nunc tempus acceptabile, ecce nunc dies salutis . Quoniam placuerunt seruis tuis lapides eius. Quasi dicat: Hoc modo misereberis Sion, quoniam lapides eius, id est, prophete qui sunt fundamentum eius Sion placuerunt seruis, id est, apostolis tuis intelligibiles erant prophete: et ipsi apostoli exponendo  dicta prophetarum, miserebuntur terre, id est, illos qui adhuc terra sunt, facient dignos tua miseratione, ut sic de terra fiant lapides uiui in edificium Sion: quia potens est Deus, qui puluerem ex nichilo plasmauit, ex ipso puluere lapides facere. Et timebunt gentes nomen tuum, Domine, et omnes reges terre gloriam tuam. Ecce iam constructus est paries unus ciuitatis Sion, paries uidelicet ex circumcisione, ut et ueniat paries de preputio: ut illi duo parietes iuncti in unum angularem lapidem, construant ciuitatem. Et timebunt, quasi dicat: Non tantum misereberis Sion, sed etiam gentes timebunt timore filiali, non seruili, nomen tuum, Domine; iuxta illud: Dico Iesum ministrum fuisse circumcisionis,  gentes autem super misericordia Deum honorare . Et non quelibet gens timebit nomen tuum, Domine, sed omnes reges terre timebunt gloriam tuam, id est, resurrectionem tuam ualde gloriosam. Et uere uocato pariete ex circumcisione ueniet paries ex preputio. Quia illis duobus coniunctis, edificauit Dominus Sion spiritalem, non carnalem, a qua tandem uidebitur in gloria sua, non in infirmitate sua, in qua uisus est ab illis qui crucifixerunt eum, sed in maiestate Patris, et in multitudine angelorum. Et ut tandem uideatur in gloria sua: Respexit, id est, respiciet hic in orationem humilium, et non spreuit precem eorum pro delictis factam. Scribantur hec in generatione altera, et populus qui creabitur laudabit Dominum. Quasi dicat: Non solum respiciet  Dominus illos qui erant in primitiua Ecclesia, sed etiam illos qui post futuri sunt: quia hec que impleta sunt in primitiua Ecclesia, scribentur, id est, notabuntur, esse scilicet futura in generatione altera, id est, in generatione posteriori; et sic populus qui creabitur, laudabit Dominum, non erubescens confiteri Domino coram hominibus. uel sic: Quia gentes timebunt nomen tuum, Domine, ideo hoc quod Dominus uidet, edificabit Sion, promissa scilicet in generatione prima, scribantur, id est, notificentur, in generatione altera esse completa: quoniam quod uidebatur Iudeis esse promissum, hoc in gentibus est adimpletum, et populus qui creabitur in bonis operibus, laudabit Dominum. Quia ut laudaret eum, prospexit de excelso sancto suo, id est, de me homine  assumpto. Dominus de celo in terram aspexit, ut de terra celum faceret. Ad quid aspexit? Ut audiret gemitum, id est, dolorem mortalitatis et passibilitatis, compeditorum, id est, astrictorum uinculis discipline sue. Unde dictum est: Iniice pedem tuum in compedes eius, et collum in torques eius . Nullus ergo subterfugiat disciplinam. Hic blanditur corrigendis, ne tandem experiantur iudicium iudicis seuientis. Toleremus compedes, quia tandem compedes soluentur, et in coronam uertentur. Quod dicit: Ut audiret gemitum compeditorum, et solueret filios interemptorum, id est, imitatores martyrum qui exterius interempti sunt ab inimicis, et ipsi interius seipsos mortificauerunt. Ut annuntient in Sion nomen Domini et laudem eius in Ierusalem. Soluet  filios interemptorum a uinculis peccatorum, ut soluti annuntient in Sion, id est, in Ecclesia nomen Domini: et laudem eius in Ierusalem. Que maior laus sua, quam ut fidelis pastor animam suam daret pro ouibus suis? Annuntient in Sion nomen Domini, et laudem eius in Ierusalem: in conueniendo populos in unum, id est ad hoc ut populi conueniant in unum; id est, in unam caritatem et fidem, ut non sit schisma inter eos: quia qui saluari uolunt, oportet ut in unum conueniant. Mouebatur aqua, et sanabatur unus . Unde et illud: Multitudinis credentium erat cor unum et anima una ; quod dicit: In conueniendo populos in unum: et non tantum populi quilibet in unum conuenient, sed reges  conuenient ad hoc, ut seruiant Domino. Respondit ei in uia uirtutis sue. Quasi dicat: Annuntiabunt laudem eius in Ierusalem, et ipsa laus respondet eis inuocatis. Ipsi enim inuocati respondent Domino: respondet ei in uita sua, non lingua sua. Non enim respondent Domino illi qui uocati peruerse uiuunt, qui post seminationem spinas et tribulos proferunt, sed illi respondent Domino, qui post uocationem bonis operibus respondent, Deo gratias agendo: quod dicit, Respondit ei, id est, gratias agit quisque uocatus in uiam uirtutum, scilicet in illo qui de seipso dicebat: Ego sum uia, ueritas et uita . Nota quod dicit, In uia uirtutum. uirtus Domini est gloria resurrectionis eius. Non enim apparuit ante resurrectionem populis, sed maxime latuit  ex infirmitate crucifixionis: quia postea ubique predicatus est ex uirtute resurrectionis, quia post resurrectionem, ascensionem, Spiritus sancti missionem, ubique auditum est uerbum Domini: et sic uocati respondent bene operando in uia uirtutis sue, id est, in gloria resurrectionis sue: quia non est laus Ecclesie, credere tantum in Christum crucifixum, mortuum; sed laus eius est, credere in Christum crucifixum, mortuum et rediuiuum; uel sic: Respondit ei Ierusalem, non Ierusalem que seruit cum filiis, non illa de qua dictum est: Ierusalem, Ierusalem, quoties uolui congregare filios tuos quemadmodum gallina congregat pullos suos sub alas, et noluisti!  Hec uocata non respondit in laude, Ierusalem autem cui dictum est: Letare, sterilis  que non paris, erumpe et clama, que non parturis: quia multi filii deserte, magis quam eius que habet uirum . Hec uocata, respondet Domino in uia uirtutis sue, non in sua infirmitate: quia nichil in se inuenit quod de se loqueretur, nisi uocem infirmitatis, hanc uidelicet: Ego dixi, Domine, miserere mei: sana animam meam, quia peccaui tibi : et ideo respondit in uia uirtutis sue, id est, credendo resurrectioni. Unde illud: Si credideris quod Deus Pater suscitauit eum a mortuis, saluus eris . Respondit, dicens: Paucitatem dierum meorum nuntia mihi, id est, fac attendere meos paucitatem dierum meorum, dies paucos in quibus Ecclesia perseueratura est usque ad consummationem seculi, ne consentiant illis qui dicturi  sunt Ecclesiam non esse generalem, et in breui finiendam. Propheta uel Christus, qui hic loquitur, preuidens quosdam esse futuros qui post receptionem fidei, Ecclesiam essent impugnaturi, dicentes Ecclesiam non esse generalem, sed in partibus Donati tantum eam esse, et ibi in breui finiendam, contra quos dicit: Paucitatem dierum meorum nuntia mihi. Quasi dicat: Constat quia multiplicitas dierum eternaliter perseueratura est: sed paucitatem dierum meorum nuntia mihi, id est, mihi sub terminatione pone, ut attendam Ecclesiam perseueraturam usque in finem. Unde illud: Ecce ego uobiscum sum usque ad consummationem seculi . Et ne illud intelligeretur in partibus Donati  tantum, ideo subsecutus ait: Predicabitur Euangelium hoc in toto orbe terrarum in testimonium omnium gentium, et tunc finis erit . Paucitatem dierum meorum nuntia mihi, ad hoc uidelicet, ne reuoces me in dimidio dierum meorum, id est, ne me reuocari permittas in dimidio dierum meorum, id est in imperfectione dierum temporalium. Nota quia tunc permitteret eum reuocari in dimidio dierum, si ad hoc deduceretur, ut sententie faueret inimicorum hereticorum dicentium, Ecclesiam usque ad consummationem seculi non durare: quod dicit: Ne reuoces me in dimidio dierum meorum: in generationem et generationem anni tui. Quasi dicat: Ideo rogo ut nunties paucitatem dierum meorum, et non multiplicitatem: quia anni  tui, id est multiplicitas dierum, quando tu eris omnia in omnibus, erit in generationem et generationem, id est eternaliter: tunc uidelicet, quando omnes generationes que hic succedunt et decedunt, coram te erunt generatio una in qua generatione erunt anni tui, id est, eternitas tua. Et non tantum tunc erit eternitas tua, sed etiam fuit ante omnia, quia, tu, Domine, in initio, id est, in eternitate tua, uel in Filio tuo fundasti terram, id est Ecclesiam, et opera manuum tuarum sunt celi, id est, si aliqui sunt celi, id est, sedes Dei, hoc non est per se, sed per opera manuum tuarum: quia tu in illis operatus es quidquid in eis boni est. Et tamen licet sint celi et opus manuum tuarum, tamen ipsi peribunt, tu autem permanebis. Nota quod dicit, peribunt: quia  si perituri sunt, secundum corpus peribunt: et si secundum corpus, ubi resurrectio, quam negare nefas est? Constat ergo quia non sic peribunt, ut non resurgant. Peribunt in ipsa resurrectione: quia cum assumpserit corruptio incorruptionem, peribit in eis corruptio que precessit: peribit in eis quod fuit animale, et remanebit quod fuit spirituale. Quod dicit, ipsi peribunt, tu autem permanebis. Et uere peribunt quia omnes ueterascent: et hoc ideo, quia sunt uestimentum: corpus enim quasi uestimentum est anime, et ideo necessario ueterascent. Et sicut opertorium quod pro uetustate mutabitur, mutabis eos. Et uere mutabis, quoniam ipsi mutabuntur de corruptione in incorruptionem. Tu autem, id est, qui fuisti ab initio, idem ipse es permansurus, incommutabilis  uidelicet: et anni tui eternales non deficient, in quibus annis filii seruorum tuorum habitabunt. Nota quod dicit filios habitare, et non seruos: quia si apostoli qui serui fuerunt, non habitabunt ibi, quomodo filii eorum, id est, imitatores eorum habitabunt? Non sic intelligendum est, ut serui non inhabitent, sed per hoc quod dicit: filii seruorum, notat nullum in uetustate permanentem illuc peruenire: sed oportet ut qui illuc peruenire desiderant, nouitatem induant. Quod notabatur in filiis Isrel, quando nullus illorum qui mare Rubrum transierunt, terram promissionis intrauit, nisi Caleb scilicet et Iosue , in quibus duobus notabantur duo qui intraturi sunt ueram terram,  caput uidelicet et corpus, id est, Christus et Ecclesia. Quod dicit: Filii seruorum tuorum habitabunt, id est, bona opera seruorum tuorum habitabunt, id est, erunt causa quare serui tui habitabunt in illis annis, quia tales filios quales premittimus ibi inueniemus: quia ad hoc premittuntur filii nostri, id est, opera nostra, ut ibi parent nobis necessaria. Quod notabatur per Ioseph, quia ad hoc premissus fuit, ut patri prouideret necessaria. Filii seruorum tuorum habitabunt, et semen eorum in seculum dirigetur. Potest et aliter legi superius ubi dicitur, Respondit ei in uia uirtutis sue, quasi dicat: Populus qui creabitur, laudabit Dominum hoc modo, quia respondet ei in uia uirtutis sue in imitatione eius, ut sicut ipse dedit animam pro ouibus, ita  et ipse populus animam pro fratribus dare non dubitauit: et sic respondit ei, dicens: Paucitatem dierum meorum nuntia mihi, id est, fac me attendere quam pauci sunt dies mei. Ne reuoces me, id est, ne me reuocari permittas in dimidio, id est, imperfectione dierum meorum, ut attendam uidelicet hos dies imperfectos et non eternos. uel sic: Ne reuoces me in dimidio dierum meorum, id est, a cursu huius uite, donec satagam de adipiscendis eternis. Et quare hoc? Quia anni tui futuri sunt in generatione generationum. Cetera non mutantur.



PSALMUS CII. PSALMUS IPSI DAuID.

»Benedic, anima mea, Domino, et omnia que intra me sunt, nomini sancto eius. Benedic, anima  mea, Domino, et noli obliuisci omnes retributiones eius. Qui propitiatur omnibus iniquitatibus tuis, qui sanat omnes infirmitates tuas. Qui redimit de interitu uitam tuam, qui coronat te in misericordia et miserationibus. Qui replet in bonis desiderium tuum: renouabitur ut aquile iuuentus tua. Faciens misericordias Dominus, et iudicium omnibus iniuriam patientibus. Notas fecit uias suas Moysi, filiis Isrel uoluntates suas. Miserator et misericors Dominus, longanimis et multum misericors. Non in perpetuum irascetur, neque in eternum comminabitur. Non secundum peccata nostra fecit nobis, neque secundum iniquitates nostras retribuit nobis. Quoniam secundum altitudinem celi a terra, corroborauit misericordiam  suam super timentes se. Quantum distat ortus ab occidente, longe fecit a nobis iniquitates nostras. Quomodo miseretur pater filiorum, misertus est Dominus timentibus se, quoniam ipse cognouit figmentum nostrum. Recordatus est quoniam puluis sumus, homo sicut fenum dies eius: tanquam flos agri sic efflorebit. Quoniam spiritus pertransibit in illo, et non subsistet, et non cognoscet amplius locum suum. Misericordia autem Domini ab eterno et usque in eternum super timentes eum. Et iustitia illius in filios filiorum, his qui seruant testamentum eius. Et memores sunt mandatorum ipsius ad faciendum ea. Dominus in celo parauit sedem suam, et regnum ipsius omnibus  dominabitur. Benedicite Domino, omnes angeli eius, potentes uirtute, facientes uerbum illius, ad audiendam uocem sermonum eius. Benedicite Domino, omnes uirtutes eius, ministri eius qui facitis uoluntatem eius. Benedicite Domino, omnia opera eius: in omni loco dominationis eius, benedic, anima mea, Domino.«



ENARRATIO.

uox est in hoc psalmo perfectorum in corpore Christi exhortantium animas suas, id est animalitates suas, quatenus cum orationibus suis concordent et benedicant Dominum. uel potest esse perfectorum ad minus perfectos: quia ipsi propter infirmitatem carnis, cui se obiiciunt, animalis nomine designantur. Hos tales secum trahunt ad  benedicendum Dominum in hoc psalmo. Quasi dicat unusquisque: In omni munere Domini et saluatoris nostri Iesu Christi, in omni consolatione, in omni correptione, in gratia illa qua condonauit peccata, et non retribuit secundum merita.

Benedic, anima mea, Domino: benedic, dico, non tantum lingua, sed etiam uita. Ipse enim non ad hoc querit benedictionem nostram, ut sibi proficiat, sed ut nos proficiamus in eo. Non enim hoc querit, quo recepto, se a nobis auertat; sed quod nos ad eum peruenire faciat. Et omnia que intra me sunt, nomini sancto eius. Non loquitur hic ad intestina, iecur uidelicet et cetera, ut benedicant Dominum; sed quod prius intellexit per animam, hoc iterum pro nimia affectione quam habet in hac exhortatione,  aliis uerbis expressit. uel possumus uirtutes anime, rationem, intellectum, ceterasque uirtutes que infra animam sunt, intelligere: quas licet uox oris sileat, tamen non debent silere interiora a benedictione Domini. Alternet pro tempore sonus uocum, perpetua sit uox interior. Cum conuenis ad Ecclesiam, hymnum dic: sonat uox tua laudes Dei. Dilexisti quantum potuisti: discessisti? sonat anima tua laudes Dei. Negotium agis? benedicat anima tua Domino. Cibum capis? uide quid ait Apostolus: Siue manducatis, siue bibitis, omnia in gloriam Dei facite . Audeo dicere, cum dormis, benedicat anima tua Dominum. Non te excogitatio flagitii excitet. Si te excitet dispositio furti, innocentia tua,  etiam te dormiente, est uox anime tue. Benedic, anima mea, Domino. Repetitio ista ad exhortationem ualet. Ut autem semper benedicat Dominum, noli obliuisci omnes retributiones eius: quia si obliuisceris, tacebis. Retributiones eius non potes ante oculos habere, nisi ante oculos tuos omnia tua habeas peccata. Non sit ante oculos tuos dilectio preteriti peccati, sed damnatio: quia si a te est damnatio, a Deo erit remissio. Nota quia dixit retributiones, non tributiones: quia aliud debebatur nobis, et aliud redditum est nobis. Ipse enim prius tribuit tibi ut uiueres; ut cunctis animalibus ui rationis preesses, ad eius imaginem et similitudinem te formauit ; sed tu pro tantis bonis quid retribuisti? Preuaricationem, blasphemias, contradictiones, iniurias  multas, pro quibus promeruisti iudicium, non misericordiam: sed ipse Dominus bona pro malis retribuit, quia dixit: Confitere, et ignosco. Hoc querit Dominus pro omnibus malis que fecisti, similitudinem suam in qua te creauit: ad quam tu per confessionem peccatorum redis. Non plus querit quam nummum suum , id est, animam suam, in qua uim rationis per monetam suam impressit. Non querit ut de tuo tribuas, sed de suo. De tuo enim nichil nisi peccatum habes, quod sibi non uult tribui. Retribue ei ergo de suo, lauda eum in ueritate; quia si de tuo uolueris, mentiris. Nam qui loquitur mendacium, de suo loquitur. Qui uero ueritatem, de Deo loquitur: quia ab eo habemus quidquid boni loquimur uel facimus. Quare noli obliuisci  omnes retributiones eius, has uidelicet: Quia propitiatur omnibus iniquitatibus tuis, remittendo tibi peccata tua. Et quia post resurrectionem peccatorum adhuc carnem mortalem, in qua titillationes multas pateris, portas: ideo subsecutus ait: Qui sanat omnes infirmitates tuas, id est, infirmas cogitationes carnis quodam medicinali dolore sanat. Toleremus enim medicinalem dolorem, attendentes futuram sanitatem; quasi toleremus medicum grauiter secantem et urentem, non tamen certi de futura sanitate, multo magis toleranda est medicinalis manus Domini, que nec fallitur. Ipse dedit preceptum quid tangeres, et quid non tangeres ad retinendam sanitatem, et noluisti eum audire: saltem nunc audi ad recipiendum. Quod dicit: Qui sanat omnes infirmitates  tuas. Qui etiam tandem redimit de uirtute uitam tuam, quando hoc mortale induet immortalitatem , qui coronat te, qui hic dat tibi legitime certare, unde postea coroneris. uel coronat te in futuro misericordia, id est, promissione sua, et miserationibus, id est, in promissionum exhibitionibus. Nota quod dicit, In misericordia. Ipse enim in misericordia nos coronat, qui sua dona in nobis remunerat. Qui replet in bonis desiderium tuum: qui dat tibi perficere, quod bene desideras. uel in futuro replebit desiderium tuum in bonis, quando eum facie ad faciem uidebis. Et ne quis hanc repletionem desiderii hic exspectare uellet, subiungit: Renouabitur ut aquile iuuentus tua: hic notatur resurrectio, in qua omnia uetera renouabuntur ut  iuuentus aquile. Dicitur aquila, cum senectute pressa fuerit, ex immoderatione crescentis rostri cibum capere non posse. Pars enim superior rostri supereminet inferiorem partem: et incuruata pars superior circa inferiorem, non sinit aquilam os aperire, ut sit interuallum aliquod inter inferiorem partem et superiorem: quia superior pars aduncata, impedit eam ne os aperiat, et sic grauatur languore senectutis et inopia comedendi. Quam cum diu patitur, tandem accedit ad petram, et ibi collidit et percutit superiorem partem: qua crescente, nimis edendi aditus claudebatur: et hoc diu faciens, caret rostri onere quo cibus impediebatur. Accedit ad cibum, et omnia reparantur. Et post senectutem  tanquam iuuentus aquile redit uigor omnium membrorum, pennarum nitor; uolat ad excelsa sicut aquila: fit in ea quasi quedam resurrectio. uideamus ergo et nos, si quid sit quod impediat nos ad comedendum panem nostrum et percutiamus uetustatem ad petram: petra autem est Christus , in qua renouabitur tandem iuuentus nostra sicut aquile. Et interim donec ad renouationem illam ueniamus, consolatur nos in hoc deserto, donec ueniamus ad patriam. Quod dicit: Faciens misericordias Dominus. Quibus faciat misericordiam, Euangelium declarat, dicens: Beati misericordes, quoniam ipsi misericordiam consequentur . Que sit mensura misericordie, iterum Euangelium declarat dicens: Diligite inimicos uestros, benefacite  his qui oderunt uos . Et Paulus: Si esurierit inimicus tuus, ciba illum: si sitit, potum da illi . Et illud: Omni petenti da . Attendat ergo quisque qui uult misericordiam, et nulli sit immisericors: omni petenti se det, ut a Domino tandem plene recipiat. Hoc preceptum uidetur repugnare illi quod alibi dicitur: Desudet eleemosyna in manu tua, donec inuenias iustum cui tradas eam. Quid ergo dicemus? Dictum est: Ne suscipias peccatorem : et tamen dicitur, omni petenti te da. Da peccatori, non ut peccatori, sed ut iusto. Homo peccator occurrit tibi? Cum dico: Homo peccator occurrit tibi, duo nomina ponam non superflua. Unum enim nomen quod est homo, opus Dei significat: peccator uero, opus  hominis. Noli ergo dare operi hominis, sed operi Dei. Operi hominis das, quando in quo peccator est, hoc tibi placet ut des. Nam qui uenatori uel ioculatori dat pro ipsa arte quam exercet, non dat operi Dei, sed operi hominis. Quia si homo tantum esset, et uenator non esset, non dares: et ideo honoras in eo non naturam, sed artem uel uitium: et iterum, si iusto des, si des discipulo Christi aliquid cuius indiget, et non ibi cogites quia discipulus Christi, quia minister Dei est, quia dispensator Dei est, sed cogites aliquod commodum temporale, ut fortasse cause tue sit necessarius; uel ideo ei das, ut mitior sit tibi, si sic dederis, iusto non das: sicut non dedit homini quando dedit uenatori. Ut autem nullus attendat, cum dederit iusto, sibi postea ex ipsa datione  futurum temporale commodum, audiat quisque Dominum dicentem in Euangelio: Qui recipit iustum in nomine iusti, mercedem iusti accipiet . Non sufficit enim iustum recipere, nisi in nomine iusti recipiatur. In nomine autem iusti iustum recipit, qui in eo quod iustus est tantum attendit in ipsa receptione, et non attendit aliquod commodum inde habere. Illis autem qui sic exhibent misericordiam, in aliis facit misericordiam. Et ne quis diceret, Si omnibus misericordiam fecero, si tam inimicos quam amicos dilexero, ecce impune feram omnia, ecce perit correctio discipline morum, subiungitur: et iudicium omnibus iniuriam patientibus. Quasi dicat: Non timendum est alicui iniuriam patienti,  quasi impunitum maneat in illo quod fert, licet ipse qui patitur propter misericordiam seruandam non ulciscatur iniuriam illatam: quia Dominus omnibus hic in nomine suo iniuriam patientibus, faciet iudicium ab illis qui inferunt eis iniuriam; iuxta illud: Mihi uindictam, ego retribuam , dicit Dominus. Non prohibet Dominus quin correctio fiat a prelatis in subditos: tantummodo cauendum est, ne ipsa correctio animo ultionis, sed animo dilectionis fiat. Debet enim quisque corrigere seruum suum malum et filium luxuriosum, sed caueat unusquisque ut id quod in alio corrigit in seipso incorrectum non permittat. Neque enim mulier adultera ante Dominum adducta, lapidanda non erat; sed ut deprimeret superbiam illorum, qui uolunt alterius  uindicare peccata, non attendentes quia in seipsis uindicanda sunt plura. Dixit enim: Qui sine peccato est uestrum mittat in eam lapidem . Quasi dicat: Lex sancta est, et nichil iniuste precipit, ideo necesse est ut sancti sint ministri legis: et qui uolunt corrigere alterius facinora, prius in seipsis damnent propria. Lapidet ergo adulteram conscientiam suam, qui mulierem uult lapidare adulteram. uel sic dicamus: Faciens misericordias Dominus, quemque suum iustificans: et iudicium omnibus iniuriam 4patientibus, hoc uidelicet ut qui iustus est, iustificetur adhuc . Notas fecit uias suas Moysi. Quasi dicat: Dominus facit misericordias et iudicium, et has uias suas notas Moysi. Per Moysen quisque electus accipiendus est; et ideo mauult ponere  Moysen quam alium electum, quia ipse minister legis fuit, et illi notas fecit Dominus uias suas, has uidelicet quia facturus est misericordiam in illis qui sunt erga illos misericordes, et iudicium omnibus iniuriam patientibus. Hoc notum fecit etiam Moysi, ne quisque superbe iudicaret de peccatis alterius, antequam satisfaciat Deo de propriis. Quod dicit, notas fecit uias suas Moysi, et per Moysen notificauit filiis Isrel uoluntates suas, quia per Moysen data est lex, que omnes sub peccato comprehendit: quia ueniente mandato, reuixit peccatum. Nesciebatur concupiscentia esse peccatum, nisi lex diceret: Non concupisces . Misericors Dominus in promissis, et miserator in exhibitionibus, longanimis, quia portat nos donec perficiat, et multum misericors, in hoc  quia peccatur, et tamen uiuitur. Accedunt peccata, et prolongatur uita: uocat nos minis, uocat nos blandimentis: et Dominus hec faciens, non in perpetuum irascetur nobis, neque in eternum comminabitur. Quod iam experti sumus, quia cum peccatores essemus, iustificati sumus: cum mala promeruimus, ipse bona retribuit. Quod dicit: Non secundum peccata nostra facias nobis, neque secundum iniquitates nostras retribuas nobis. Quoniam secundum altitudinem celi a terra, corroborauit misericordiam suam super timentes se: quia sicuti terra undique a celo protegitur, et ab eo lumen habet, et ab eo rore irrigatur et pluuia imbrificatur, ita quos protegit misericordia Dei undique protegit, et  ab ea illuminantur, et sapientia ueritatis imbrificantur. Quantum distat ortus ab occidente, longe fecit a nobis iniquitates nostras. Alia similitudo qualiter misericordiam faciat Dominus: quia quantum distat ortus solis ab occasu, tantum distat ortus gratie a casu culpe; quia sicut casus culpe est eternalis, ita et ortus glorie. Alia iterum similitudine ostendit, qualiter corroborata sit misericordia Domini super timentes se. Quia quomodo miseretur pater filiorum, ita misertus est Dominus timentibus se. Et hoc ideo, quoniam ipse cognouit figmentum nostrum, id est fragilitatem nostram. Et recordatus est quia puluis sumus: et quod homo, sicut fenum sic arescit: dies eius tanquam flos feni sic efflorebit: quia cum modo floreat, cras arescet. Et hoc unde? Quoniam spiritus  pertransibit in illo. Transire, est de bono ad bonum; pertransire, est ultra terminos ire, bonum dimittere, malo inherere. Unde illud: Spiritus uadens, quia non rediens ; quod dicit: Quoniam spiritus pertransibit in illo, et non subsistet in uiuacitate rationis, in qua creatus fuit a Deo spiritus hominis: et non cognoscet amplius locum suum, quia per se non potest redire ad priorem statum. Misericordia autem Domini ab eterno, et usque in eternum, scilicet duratura est super timentes eum, reducens spiritum eorum, si quando uult transire, uel etiam si pertransit: et iustitia illius existens scilicet in filios filiorum, id est, dominantis in omnes generationes. Eius iustitia datur his qui seruant testamentum eius, id est, pactum eius. Et qui memores sunt mandatorum  eius ad faciendum ea, non ad sciendum tantum. Et opus est unicuique ut faciat mandata Domini, qui sedem suam iudiciariam, in qua iudicaturus est illos qui non faciunt mandata sua, parauit in celo, et regnum ipsius omnibus dominabitur tam piis quam impiis. uel sic: Memores sunt mandatorum eius ad faciendum ea. Quasi quereres: Quis potest mandata facere? Dominus, inquit, parauit in celo sedem suam, id est, in his qui per obseruationem mandatorum celi facti sunt, et ipse eos ad hoc ut possint mandata eius obseruare. Et regnum ipsius omnibus dominabitur. Ergo Benedicite Deo Patri, omnes angeli eius, id est, omnes qui eius legatione fungimini, potentes uirtute, in operandis miraculis, facientes uerbum illius, hoc opere uidelicet implentes, quod uerbo  annuntiatis: ad hoc uidelicet, ut alii audiant per hos uoces sermonum eius: quia persuadet qui uerbo et opere predicat. Benedicite Domino, omnes uirtutes eius, Domino scilicet Filio; benedicite, ministri eius qui facitis uoluntatem eius. Benedicite Domino Spiritui, omnia opera eius in omni loco dominationis eius. Benedic, anima mea, Domino. Benedictio in capite, benedictio in fine. In benedictione incipimus, in benedictione finimus, in benedictione regnemus.



PSALMUS CIII. PSALMUS IPSI DAuID.

»Benedic, anima mea, Domino: Domine Deus meus, magnificatus es uehementer. Confessionem et decorem induisti, amictus lumine sicut uestimento.  Extendens celum sicut pellem, qui tegis aquis superiora eius. Qui ponis nubem ascensum tuum, qui ambulas super pennas uentorum. Qui facis angelos tuos spiritus, et ministros tuos ignem urentem. Qui fundasti terram super stabilitatem suam: non inclinabitur in seculum seculi. Abyssus, sicut uestimentum, amictus eius; super montes stabunt aque. Ab increpatione tua fugient, a uoce tonitrui tui formidabunt. Ascendunt montes, et descendunt campi, in locum quem fundasti eis. Terminum posuisti quem non transgredientur, neque conuertentur operire terram. Qui emittis fontes in conuallibus, inter medium montium pertransibunt aque. Potabunt omnes bestie agri, exspectabunt onagri in siti sua. Super ea uolucres  celi habitabunt, de medio petrarum dabunt uoces. Rigans montes de superioribus suis, de fructu operum tuorum satiabitur terra. Producens fenum iumentis, et herbam seruituti hominum. Ut educas panem de terra, et uinum letificet cor hominis. Ut exhilaret faciem in oleo, et panis cor hominis confirmet. Saturabuntur ligna campi, et cedri Libani quas plantauit: illic passeres nidificabunt. Herodii domus dux est eorum: montes excelsi ceruis, petra refugium herinaceis. Fecit lunam in tempora, sol cognouit occasum suum. Posuisti tenebras, et facta est nox: in ipsa pertransibunt omnes bestie silue. Catuli leonum rugientes ut rapiant et querant a Deo escam sibi. Ortus est sol, et congregati sunt, et in cubilibus suis collocabuntur.  Exibit homo ad opus suum, et ad operationem suam usque ad uesperam. Quam magnificata sunt opera tua, Domine! omnia in sapientia fecisti, impleta est terra possessione tua. Hoc mare magnum et spatiosum manibus, illic reptilia quorum non est numerus. Animalia pusilla cum magnis; illic naues pertransibunt. Draco iste quem formasti ad illudendum ei: omnia a te exspectant, ut des illis escam in tempore. Dante te illis, colligent: aperiente te manum tuam, omnia implebuntur bonitate. Auertente autem te faciem, turbabuntur: auferes spiritum eorum, et deficient et in puluerem suum reuertentur. Emittes spiritum tuum, et creabuntur, et renouabis faciem terre. Sit gloria Domini in seculum, letabitur  Dominus in operibus suis. Qui respicit terram, et facit eam tremere: qui tangit montes, et fumigant. Cantabo Domino in uita mea, psallam Deo meo quandiu sum. Iucundum sit ei eloquium meum; ego uero delectabor in Domino. Deficiant peccatores a terra et iniqui, ita ut non sint: benedic, anima mea, Domino.«



ENARRATIO.

Psalmus ipsi Dauid. Quia omnes Christiani propter unitatem corporis Christi unum corpus sunt, et omnes anime propter unitatem fidei una anima sunt: ideo pro tantis muneribus Domini, pro tot tantisque beneficiis gratiarum eius dicat unusquisque:

Benedic, anima mea, Domino. Et merito benedic,  anima, Domino, quia tu Domine Deus meus, magnificatus es uehementer. Non magnificatur Dominus in seipso, nec minuitur: sed in nobis magnificatur, quando opera sua in nobis apparent. Confessionem et decorem induisti. Quasi dicat: uere magnificatus es uehementer: quia confessos et sic factos decoros induisti, id est, uestimentum tibi fecisti. Nota, si uis esse decorus, confitere: et a confessione incipies decorari: Dominus enim ut a feditate in decorem transires, cum esset decorus, factus est fedus. Decorus in hoc, quia in principio erat uerbum, et uerbum erat apud Deum . Fedus in hoc quia in hoc formam serui accepit , ut cum nostram feditatem participaret, nos suo decore decoraret. Quod dicit, confessionem et decorem  induisti, amictus lumine, id est, circumdatus illis qui prius fuerunt tenebrosi, uelut uestimento. Unde illud: Fuistis aliquando tenebre, nunc autem lux in Domino . Extendens celum sicut pellem: Quasi dicat: Hoc modo indues confessos et decoros, quia extendes celum, id est, Scripturam sacram, que celo comparatur, quia diuina celat mysteria, sicut pellem, id est, sicut famam mortalium sanctorum. Et quod per pellem mortalitas intelligitur, in Genesi notatur: quia postquam preuaricati sunt primi parentes, fecit eis Dominus tunicas pelliceas , designans per hoc quia mortales essent facti. Per pellem mortalitas intelligitur, quia pellis a mortuo animali abstrahitur. Nota scripturam extensam sicut pellem, quia mors sanctorum  ubique diuulgata scripturas eorum fecit authenticas. Mors sanctorum plus est diuulgata, sicut etiam ceteri predicatores per mortem suam pluribus noti facti sunt, et sic morte eorum diuulgata, scriptura eorum facta est authentica. Quod dicit: Extendens celum sicut pellem: qui tegis aquis superiora eius: scias, quia diuina Scriptura habet superiora et inferiora precepta, que superius per psalmum et tympanum sunt notata sepius. Sunt enim inferiora precepta Scripture, manum pauperi prebere: et cetera que per corpus ministrantur. Superiora precepta sunt, obseruare diem Sabbati, et cetera que nos hortantur insistere diuine contemplationi. Hec superiora precepta comparata caritati teguntur, id est, quasi uilia habentur: non quod uilia sint  in se, sed quia caritas excellentior est omnibus preceptis: quia in caritate pendet lex et prophete . Plenitudo enim legis est caritas . De qua dicit Paulus: Adhuc excellentiorem uiam uobis demonstro , et cetera. Charitas aquis comparatur, quia sicut aqua durum quodque molle reddit, ita caritas dura hominum corda mollit et irrigat, ut fructum boni operis producant: quod dicit, Qui tegis aquis superiora eius, id est, quasi uilia superiora eius Scripturarum precepta apparere facis aquis, id est, caritati comparata. uel sic: Extendens celum sicut pellem. Pellis postquam abstrahitur a pellito, ne putrescat, extenditur; ut extensa, in durabilitatem uertatur: ita  Scriptura a sacra quasi extenditur, quando ne obliuioni tradatur, ubique diuulgatur. Qui legis aquis superiora eius. Superiora Scripture accipi possunt, dilectio Dei et proximi: que aquis teguntur, quia spiritalibus donis ut permaneant, uniuntur et confirmantur. Per aquas enim spiritualia donantur, quia ab interioribus sordibus animam mundant. Quibus spiritualibus donis confirmatur caritas et queque uirtutes: quoniam quod quisque habet caritatem ceterasque uirtutes, hoc ex dono Dei habet: quia, omne datum optimum, et omne donum perfectum, desursum est, descendens a Patre luminum . uel sic: Extendens celum sicut pellem. Possunt per celum predicatores notari, iuxta illud: Celi enarrant gloriam Dei . Predicatores  isti extenduntur sicut pellis, quia sicut pellis protenta protegit quemque ab ardore solis, ita predicatores per eorum imitationem quemque protegunt ab incentiuorum estu. Solebant antiquitus ex pellibus fieri tentoria, ut calor solis non noceret habitatoribus tentoriorum. Ad hanc similitudinem dicuntur predicatores extendi, quia super quos extenduntur, nullus accedit ad eos estus incentiuorum. Quod dicit, Extendens celum sicut pellem, quia tegis aquis superiora eius, id est, maiora precepta que precipiunt ipsi predicatores, confirmas spiritualibus donis, quia quod ipsi predicatores in Scripturis sciunt discretionem bonorum, hoc donum Spiritus sancti est. Nota quia predicatores in discretione preceptorum habent superiora et inferiora.  Inferiora tunc precipiunt, quando litteram exponunt et moralitatem docent: in superioribus uersantur preceptis, quando mysticum sensum Scripturarum aperiunt, et hec superiora teguntur aquis; quia quidquid precipiunt sancti predicatores, ex dono Spiritus sancti habent: quod dicit, Qui tegis aquis superiora eius. Qui ponis nubem, id est, sanctos predicatores tuos, ascensum tuum: quia quod ad te ascenditur, hoc est per ministerium predicatorum. uel per nubem potest intelligi Scriptura, que exposita causa est, quare aliquis ascendat ad Dominum. Qui ambulas super pennas uentorum. Per uentum, anime sanctorum intelliguntur: quia sicuti res est incorporea et corpus mouet, ita anima cum sit incorporea, uiuificat corpus et mouet. Per pennas  intelligitur dilectio sanctorum: quia per dilectionem Dei et proximi deportantur in auras libertatis. Sed super omnes pennas uentorum ambulat Dominus, quia eius dilectio ambulat super omnem dilectionem, quia ipse prior dilexit nos. Unde illud: Maiorem caritatem nemo habet quam ut animam suam quis ponat pro amicis suis ; et illud: Sic Deus dilexit mundum, ut Filium suum unigenitum daret . uel sic: Qui ambulas super pennas uentorum, quia non diligentes te prior dilexisti. Unde Apostolus: Non, inquit, quasi nos dilexerimus Deum, sed quoniam ipse prior dilexit nos . Potest et ad litteram intelligi quod dicitur, Qui ambulas super pennas uentorum. uento nichil est uelocius:  super cuius tamen pennas ambulat Dominus, quia omnem uelocitatem transcendit, quia ubique presens est. Qui facis angelos tuos spiritus, et ministros tuos ignem urentem; quasi dicat: In hoc etiam magnificaberis uehementer, quia angelos tuos, id est, ministros tuos, uel legatos facis esse spiritus, id est spirituales: quia non corpori seruiunt, sed spiritu feruent in Domino. Et ministros tuos ignem urentem: quia interius flamma caritatis ardent, et in aliis desideria incentiuorum incendunt. In hoc etiam magnificatus es uehementer, quia fundasti terram, id est Ecclesiam, super stabilitatem suam. Stabilitas Ecclesie Christus est, quia super eum fundata est Ecclesia. Unde Apostolus: Fundamentum aliud nemo potest ponere preter id quod est positum  quod est Christus iehsu , super quem Ecclesia fundata, non inclinabitur in seculum seculi. Unde illud: Sedes tua, Deus, in seculum seculi . Abyssus sicut uestimentum amictus eius. Quanquam Ecclesia super Christum fundata non inclinetur in seculum seculi, tamen immensitas persecutionum quasi uestimentum circumdabit Ecclesiam: super montes stabunt aque. Hoc legitur in tempore diluuii contigisse, quando aqua omnem altitudinem montium cooperuit . In quibus montibus coopertis prefigurabatur, quia montes, id est, qui eminentes erant in Ecclesia, cooperiendi erant graui persecutione populorum, quod in primitiua Ecclesia factum esse legimus, quia omnes tunc clamabant, Preme, preme, et premebant,  exstingue, ne appareant. Tunc etiam sancti apostoli qui fortiores erant, latebant. Sed que cura? Ab increpatione tua fugient illi quorum immensitas persecutionum operuit predicatores, quia increpati saluberrima increpatione, cessabant a persecutione. Unde illud: Argue, obsecra, increpa . Quod dicit, Ab increpatione tua fugient: a uoce tonitrui tui formidabunt, id est, a comminatione futuri iudicii formidabunt, et ipsi ascendunt montes, id est, elati in honore seculi, ascendunt ad obtinendam Ecclesiam: et campi descendunt, quia recognoscentes per superbiam suam male se ascendisse, descendunt per humilitatem imitando quos ascendendo despiciebant: descendunt in locum quem fundasti eis. Unde illud: Unicuique proprium donum  datum est a Deo . uel aliter: Ascendunt montes et descendunt campi: quasi dicat: Persecutores a uoce tonitrui tui formidabunt, et tunc ascendunt montes, et descendunt, id est, manifesti fient maiores et minores in sancta Ecclesia. Et dictum est ad similitudinem quod dicit, Ascendunt montes, et descendunt campi. Tempore enim diluuii supereminebat aqua montes: sed aqua decrescente, uisi sunt ascendere quia apparebant, qui prius aqua cooperti erant. Sic tempore persecutionis cooperuit immensitas persecutionum minores et maiores in Ecclesia. Sed iam cessante persecutione, uisi sunt ascendere, quia sine timore uerbum uite predicabant. Terminum posuisti quem non transgredientur:  quia nullus persecutor habet potestatem inferende persecutionis, nisi tantum quantum ei ire permittitur a te. Tu enim scis quousque persecutio sit utilis tuis. Quod dicit, Terminum posuisti quem non transgredientur, neque conuertentur operire terram, id est, Ecclesiam eorum persecutione, licet quisque audiat sonitum lituorum, tamen non est exhorrendum diluuium: qui etsi occulte tentationes patiantur fideles, tamen non timendum est, ut extra subdantur persecutoribus. Qui emittis fontes in conuallibus; quasi dicat: Terminum posuisti quem non transgredientur, hoc modo emittendo fontes, id est, predicatores, ex quibus saluberrime potionis emanat aqua. Hos fontes emittis in conuallibus, id est, undique in cordibus fidelium et humilium, qui se fecerunt ualles, id  est humiles: inter medium montium pertransibunt aque. Aque doctrinas notant predicantium, que pertransibunt inter medium montium: quia eadem doctrina erit communis predicatoribus posterioribus que fuit prioribus: quia nulla in eis erunt schismata, quia idem sapiunt predicatores extremi quod apostoli qui fuerunt predicatores primi: quia unus Deus, una fides, unum baptisma . Potabunt omnes bestie agri, quasi dicat: Emittis fontes in conuallibus, ex quibus potabunt omnes bestie agri, id est, Iudei, qui licet bestialiter uiuerent, tamen agro comparantur, quia cognitione legis terra culta quodammodo facti sunt. Exspectabunt onagri in siti sua. Onager est asinus siluestris, designans populum gentilem: qui aquas procedentes de fontibus in siti sua  exspectabunt: quia quanto irrationabilius ceteris se uixisse cognouerunt, tanto maiori sitis ardore desiderabunt illas aquas potare, et super ea, id est preter ea, uolucres, id est, instabiles et uagi, id est, nullum terminum sui uolatus tenentes, iam facti uolucres celi, scientes quid eis uolandum est, habitabunt, repleti fontibus missis in conuallibus et dabunt uocem de medio petrarum: quia eorum doctrina non discordat a doctrina apostolorum, quorum doctrina in petra, id est, in Christo, fuit fundata. uel de medio petrarum, id est, de testimoniis Scripturarum quasi de petris uoces dabunt. uel sic: Super ea, id est, super ipsos fontes, prophetas uidelicet et apostolos, in quorum auctoritate consistendum est, uolucres celi habitant, quia in dictis apostolorum  spiritales uiri fundati sunt. De medio petrarum dabunt uocem. Rigans montes de superioribus suis; quasi dicat: Tu, Domine, emittis fontes in conuallibus, rigans montes de superioribus suis, id est, de dictis prophetarum imbuis apostolos tuos. Unde illud: Quoniam placebant seruis tuis lapides eius : uel rigans montes de superioribus suis, id est, de spiritualibus donis, que superiora sunt predicatorum: quia quod bene predicant, hoc donum sancti Spiritus est. De fructu operum tuorum satiabitur terra: quia ex doctrina montium, que doctrina est fructus tuorum operum, replebuntur subditi: et ut satientur: producens fenum iumentis. Iumenta sunt predicatores, quasi adiumentum Domini, ut corpus  suum perficiatur: quibus producit fenum, quia a subditis uictui et uestitui necessaria eis preberi iubet; unde Apostolus: Ita, ait, Dominus ordinauit, ut qui Euangelium annuntiant de Euangelio uiuant ; unde illud: Communicet is qui catechizatur uerbo, ei qui se catechizat in omnibus bonis : et herbam seruituti hominum. Idem per herbam intelligitur, quod per fenum: et per seruitutem, quod per iumentum. Ut educas panem de terra; quasi dicat: Ad hoc producis fenum iumentis, ut sic educas de terra superiori inferiori terre panem uerum, id est, celestem predicationem, quo in fide roborentur fideles, et reficiantur. Ad hoc enim subministrantur predicatoribus uictui et uestitui necessaria, ne in subditis reficiendis deficiant: quod  dicit, ut educas panem de terra, et uinum letificet cor hominis: ne uinum quod cor hominis dementat, sed quod cor hominis letificat, iucunditas uidelicet doctrine Dei, et imitatio passionis Domini, unde inebriantur fideles, iuxta illud: Et calix meus inebrians, quam preclarus est!  Ut exhilaret faciem in oleo. Quasi dicat: Ad hoc educes panem de terra, ut exhilaret faciem in oleo, id est, ut terra inferior exhilaretur gratia spirituali: et panis, uidelicet uerbi Dei, confirmet cor hominis: et hoc ordine. Saturabuntur ligna campi, plebes uidelicet humiles. Saturabuntur et cedri Libani, id est, potentes in seculo, quas plantauit, id est, firmiter stabiliuit Dominus in fide, ut illud: Omnis plantatio quam non plantauit Pater meus celestis, eradicabitur  : et illic, id est, in cedris Libani, passeres nidificabunt: quia ipsi potentes in seculo, allodia sua amantes Ecclesiam Dei, conferent cenobiis: in quibus sic nidificabunt passeres, id est, fideles querentes sibi prolongari patriam, sustentabuntur copiis illorum, quibus ditate sunt Ecclesie: et sic nidificabuntur in ipsis Ecclesiis, ne fiant preda diaboli. Herodii domus est dux eorum. Herodius auis est nidificans in petra quam inuenit firmiorem, et ut tutius sit, etiam in marinis scopulis nidum facere desiderat. Petra autem hec in qua domus est herodii Christus est, in quo quisque fidelis debet nidificare. Illic, id est, in cedris Libani, nidificabunt passeres: sic tamen, ut domus herodii, id est Christus, principaliter dux sit eorum, qui licet per cedros Libani  sustentantur, tamen Christus principaliter est dux eorum: et montes excelsi, id est, eminentes in uirtutibus, erunt refugium ceruis, id est, qui apti sunt, spinosas et lubricosas uias et in montana conscendunt. Et tamen petra, id est Christus, principale refugium erit ceruis, que erit refugium herinaceis, id est, in peccato hispidis et acutis. Et hoc modo pane educto de terra, et saturatis lignis campi, et plantatis cedris Libani, in quibus passeres nidificabunt. Fecit Deus lignum, id est Ecclesiam, in tempora duratura, ad quam contruendam sol cognouit occasum suum, non sol iste quem nos intuemur, sed Christus, cuius radio eternaliter illuminantur sui. Ipse cognouit occasum suum, quia mortem suam presciuit,  et probauit quia non est mortuus ex necessitate, sed ex uoluntate. Sol cognouit occasum suum: quo occasu iam imminente, Posuisti tenebras et facta est nox. Tenebre posite sunt in cordibus discipulorum, dubitantium Dominum resurrecturum: nox facta est, id est, cecitas mentis facta est in illis qui clamauerunt, Tolle, tolle, crucifige eum : in hac nocte pertransibunt omnes bestie silue, id est, totus Iudaicus populus ad fidem non conuersus transibit in hac cecitate mentis, quia de uno peccato in aliud cadit: quia de crucifixione ad custodiam sepulcri, de custodia sepulcri ad mendacium quando discipulos eum esse furatum mentiebantur: et sic uenient Catuli leonum rugientes ut rapiant. Catuli sunt angeli apostate, habentes caput sibi leonem illum, de quo  dictum est: Aduersarius uester diabolus tanquam leo rugiens circuit, querens quem deuoret . Huius leonis catuli undique insidiantur ut rapiant: et quia male uoluntati sue non est par potestas, querant a Deo escam sibi. Esca eorum est reuocare creaturam a Creatore suo: quam escam a Deo querunt, quia non plus possunt quam ab eo permittuntur. Ortus est sol, et congregati sunt: quasi dicat: Catuli leonum undique rapiunt. Sed que cura? Quia ortus est sol, id est resurget Dominus, et congregabuntur diabolus et membra eius infra terminos constitutos. Et dictum est ad similitudinem ferarum, que in noctis tenebrositate uagantur: et ueniente die, in speluncis occultis se reponunt. Ita angeli qui ante aduentum Domini pene omnibus dominantes, late  uagabantur, post notitiam ubique diuulgatam, congregati sunt, quia non ita late uagantur ut prius: et in cubilibus suis collocabuntur. Cubilia demonum corda sunt impiorum, in quibus collocati sunt: quia non iam per impios ita manifeste impugnant Ecclesiam, sicut primis temporibus: et sic illis collocatis, Exibit homo ad opus suum: quia predicatores ad colendam uineam Dei secure exibunt. Unde illud, Messis quidem multa, operarii autem pauci : et exibit de illa ciuitate omnis ille qui uoluerit esse homo, ad operationem sine conditione usque ad uesperum, id est, usque ad finem seculi, in quo sicut Apostolus ait, Mittet eis Deus operatorem erroris, ut credant mendacio, et iudicentur omnes qui non credunt ueritati, sed consenserunt iniquitati :  uel sic: Sol cognouit occasum, et sic: Posuisti tenebras, et facta est nox: quia contigit cecitas in Isrel, ut plenitudo gentium intraret : et in ipsa nocte, id est, in ipsa mentis cecitate, pertransibunt omnes bestie silue, populus uidelicet Iudeorum, qui de detractione occulta transiit ad concilium, de concilio ad traditionem, de traditione ad crucifixionem: et sic ad custodiam sepulcri, de custodia sepulcri ad mendacium, de mendacio ad interdictionem ne quis in nomine eius loqueretur: uel sic: In ipsa pertransibunt omnes bestie silue, id est, in Iudeis obcecatis pertransibunt diabolus et angeli eius. Catuli leonum rugientes, ut rapiant. Catuli fuerunt minores in populo Iudeorum qui consentientes principibus, rugiendo  clamabant: Crucifige eum . Si autem bestie silue, diabolum et angelos eius notant, ipsis Iudeis excecatis pertranseuntes, erit causa quod dictum est: Catuli leonum rugientes, ut rapiant. Ideo facta in cordibus Iudeorum cecitas, quia ipsi Iudei catuli leonum existentes rugierunt ut raperent Dominum, clamantes: Tolle hunc et dimitte nobis Barrabam . Et querant a Deo escam sibi, id est, in corpore Domini carnali uoluntati sue satisfecerunt. Que esca est a Deo sibi concessa quia non est mortuus ex eorum uoluntate, sed paterna dispositione. Querant a Deo escam sibi. Sed que cura? Quia ortus est Sol iustitie, id est, Christus qui uerus est sol, resurget a mortuis, et mors illi ultra non dominabitur . Quo resurgente congregati  sunt Iudei; quia Domino adherentes, etiam in suis cubilibus collocabuntur: quia in secretis locis occulte consiliati sunt ut interdicerent ne quis in eius nomine loqueretur . Ortus est sol. Quo sole oriente, exibit homo ad opus suum et ad operationem suam usque ad uesperum. uersus iste non mutatur. Quam magnificata sunt opera tua, Domine! uidens Propheta Dominum tam in se quam in suis magnificatum, congaudens prorumpit in hanc uocem congratulationis, dicens: O Domine, hec opera tua, quibus hec omnia disponis, quam magnificata sunt, id est, quam magna in consideratione mea facta sunt! Et non mirum si opera tua magna sunt; quia per magnificum tuum omnia facta sunt, nam in sapientia fecisti, id est, in Filio tuo ineffabiliter  disposuisti. Per quam sapientiam impleta est terra possessione tua: quia Omnia subiecisti sub pedibus eius . Et non tantum terra, id est, Iudaicus populus impletus est possessione tua, sed etiam, Hoc mare magnum et spatiosum manibus, impletum est possessione tua, id est creatura tua. Mare, ut sepe audiuimus, gentilem significat populum. Quod mare magnum est in Domino, et manibus spatiosum est, id est, operibus sanctorum, quia ibi in pluribus habent exercere sua opera sancti: et illic, id est, in possessione Domini, sunt reptilia, id est, repentine suggestiones, pugnantes contra sanctos, ne operentur bonum opus suum in subditis. Horum reptilium non est numerus, quia angeli apostate ubique et innumerabiles  seminant suggestiones; quod dicit, Illic reptilia quorum non est numerus, et illic sunt animalia pusilla cum magnis: illic heretici in maioribus et in minoribus errantes, in maioribus errant, qui Trinitatem non credunt: in minoribus, qui ecclesiasticis institutis non consentiunt. Quod dicit, Animalia pusilla cum magnis, et tamen illic, id est, inter animalia et reptilia naues, id est, Ecclesie congregate, pertransibunt per bonum gubernatorem Dominum nostrum Iesum Christum. Nauibus Ecclesia comparatur, quia in fluctibus seculi, ne quasi in mari periclitetur, a Christo gubernatur. Draco iste quem formasti ad illudendum ei, id est: diabolus, princeps reptilium et animalium, repugnabit ne mare istud magnum fiat possessio tua: quem tu formasti  ad illudendum ei, quia fecisti eum ut illudatur a sanctis tuis: quia quos putat absorbuisse, et sibi ex toto incorporasse, per sanctos tuos extrahis, ut tibi incorporentur, quia armilla tua maxillam eius penetrasti. Armilla res est rotunda, nullum habens principium uel finem: per quam gratia Domini designatur, quam licet nos percipimus, tamen ex merito nostro non habemus, sed ab eo descendit cui nec principium nec finis est. Per gratiam Domini maxilla draconis perforata est: quia quos deuorare cupit, gratia sua liberat et educit. Et dictum est ad similitudinem balene, que id quod absorbere putat, per maxillam perforatam amittit. Quod dicit: Draco iste quem formasti ad illudendum ei: et omnia reptilia et animalia, et ipse draco caput eorum a te exspectant,  ut des illis escam in tempore, sed a te preuiso. Et: Dante te illis, id est te permittente, colligent unde se reficiant. Nil colligunt nisi a te permissi: et aperiente te manum tuam, id est, manifestante Christum tuum, omnia implebuntur bonitate, id est, gratia tua. Omnia dico, que implenda sunt in te. Aperiente te manum tuam, implebuntur. Te autem auertente faciem, id est, respectum gratie tue, turbabuntur turbationibus illicitis, et sic eis turbatis, auferes spiritum eorum, spiritum uidelicet pronum in defectum, uadentem et non redeuntem: quia non est hominis dirigere uiam suam: et sic deficient in se, ut proficiant in te: et in puluerem suum reuertentur, considerantes se esse puluerem, et nichil per se posse. uel sic: Auferes spiritum eorum, iuxta illud:  Nolite cogitare quomodo aut quid loquamini : et sic deficient, et in puluerem suum reuertentur. Et sic emitte spiritum tuum, spiritum uidelicet humilitatis quo se humilient: et creabuntur in operibus bonis, et sic renouabis faciem terre, id est, conscientiam terrenorum, que inueterata fuit, quando auersa facie turbabantur. Conscientia facies dicitur, quia sicut quisque uisa facie exteriori alterius eum ab alio discernit, ita interroganti conscientia sua seipsum recognoscit. Sit gloria Domini in seculum. Propheta pro omnibus superius a Domino ineffabiliter dispositis hortatur nos ut Dominum glorificemus, iuxta illud: Qui gloriatur, in Domino glorietur . Et dicit: Sit gloria Domini non tantum in futuro, sed etiam in seculum istud quod nunc est:  et sic letabitur Dominus in operibus suis, id est, placebit sibi in perfectione operis sui Sit gloria Domini: Domini dico, qui respicit terram, id est, terrenos homines, et facit eum tremere, de futuro iudicio. Unde Paulus: Cum timore et tremore uestram operamini salutem . Ut illud: Super quem requiescit spiritus meus, nisi super humilem et mansuetum, et trementem uerba mea?  Sit etiam gloria Domini, qui interiori tactu tangit montes, id est, superfluitate temporalium exaltatos, et fumigant, id est, lacrymosam deprecationem fundunt. Unde non solum qui in carne pro corporalibus cantabunt, pro his cantabunt, sed ego quoque tanto ante tempore exsultans, Cantabo Domino in uita mea, cantabo  uoce, psallam opere Deo meo, non ad horam, sed quandiu sum; uel sic: Cantabo in uita mea presenti, et tandem in futuro psallam Deo meo quandiu sum, in immutabili, in eo esse permaneam: quod erit eternaliter, quia omnia tempora transibunt. Et psallam, Iucundum sit ei eloquium meum, id est, placeat sibi confessio mea, que extra loquitur in littera omnia que iniuste perpetraui. uel sic: Iucundum sit ei eloquium meum, id est, placeant sibi ea que per Spiritum sanctum locutus sum de eo: Ego uero, quidquid alii faciant, delectabor in Domino: et intantum ut exemplo meo prouocati peccatores deficiant a terra, id est, a terreno opere suo; et iniqui deficiant, ita ut non sint quod prius fuerunt: quod ut fiat, benedic, anima mea, Domino.



PSALMUS CIu. ALLELUIA.


»Confitemini Domino, et inuocate nomen eius, annuntiate inter gentes opera eius. Cantate ei et psallite ei, narrate omnia mirabilia eius. Laudamini in nomine sancto eius, letetur cor querentium Dominum. Querite Dominum, et confirmamini: querite faciem eius semper. Mementote mirabilium eius que fecit, prodigia eius et iudicia oris eius. Semen Abraham serui eius, filii Iacob electi eius. Ipse Dominus Deus noster, in uniuersa terra iudicia eius. Memor fuit in seculum testamenti sui, uerbi quod mandauit in mille generationes. Quod disposuit ad Abraham, et iuramenti sui ad Isaac. Et statuit illud Iacob in preceptum,  et Isrel in testamentum eternum, dicens: Tibi dabo terram Chanaan, funiculum hereditatis uestre. Cum essent numero breui, paucissimi et incole eius: et pertransierunt de gente in gentem, de regno ad populum alterum. Non relinquit hominem nocere eis, et corripuit pro eis reges. Nolite tangere christos meos, et in prophetis meis nolite malignari. Et uocauit famem super terram, et omne firmamentum panis contriuit. Misit ante eos uirum; in seruum uenundatus est Ioseph. Humiliauerunt in compedibus pedes eius, ferrum pertransiit animam eius, donec ueniret uerbum eius. Eloquium Domini inflammauit eum: misit rex et soluit eum, princeps populorum et dimisit eum. Constituit eum dominum domus sue, et principem  omnis possessionis sue. Ut erudiret principes eius sicut semetipsum, et senes eius prudentiam doceret. Et intrauit Isrel in Aegyptum, et Iacob accola fuit in terra Cham. Et auxit populum suum uehementer, et firmauit eum super inimicos eius. Conuertit cor eorum ut odirent populum eius, et dolum facerent in seruos eius. Misit Moysen seruum suum, Aaron quem elegit ipsum. Posuit in eis uerba signorum suorum, et prodigiorum in terra Cham. Misit tenebras, et obscurauit, et non exacerbauit sermones suos. Conuertit aquas eorum in sanguinem, et occidit pisces eorum. Et edidit terra eorum ranas in penetralibus regum ipsorum. Dixit, et uenit cenomyia, et cinifes in  omnibus finibus eorum. Posuit pluuias eorum grandinem, ignem comburentem in terra ipsorum. Et percussit uineas eorum et ficulneas eorum, et contriuit lignum finium eorum. Dixit, et uenit lucusta et bruchus, cuius non erat numerus. Et comedit omne fenum in terra eorum, et comedit omnem fructum terre eorum. Et percussit omne primogenitum in terra eorum, primitias omnis laboris eorum. Et eduxit eos cum auro et argento, et non erat in tribubus eorum infirmus. Letata est Aegyptus in profectione eorum, quia incubuit timor eorum super eos. Expandit nubem in protectionem eorum, et ignem ut luceret eis per noctem. Petierunt, et uenit coturnix, et pane celi saturauit eos. Dirupit petram, et fluxerunt aque:  abierunt in sicco flumina. Quoniam memor fuit uerbi sancti sui, quod habuit ab Abraham puerum suum. Et eduxit populum suum in exsultatione, et electos suos in letitia. Et dedit illis regiones gentium, et labores populorum possederunt: ut custodiant iustificationes eius, et legem eius requirant.«



ENARRATIO.

Psalmus iste primus est de alleluiaticis psalmis. Interpretatur enim Alleluia, laudate Dominum: et commendat nobis Propheta in hoc psalmo illos de priori populo, qui Deum non amaricauerunt, qui contra eum non murmurauerunt, semen uidelicet Abrahe, filios promissionis, pertinentes ad hereditatem testamenti eterni: hos admonet Propheta, quatenus seruiant  Deo, non propter temporale bonum, quod commune est bonis et malis, sed gratis Deum colant, non querentes aliquod mercedis emolumentum propter ipsum Deum: et hec faciant laudando, inuocando, per fidem bene operando, non ad suam, sed ad Domini gloriam. Proponit nobis psalmus adhuc eternas promissiones, factas sanctis patriarchis et prophetis patribus nostris: et per hec nos hortando, ut simus filii illorum imitando et sperando. Dicit etiam eos non esse derelictos temporalibus bonis in quibus posuit exemplum fidei his qui de carne eorum sunt propagati, et qui fidem eorum uolunt imitari. Dicit autem sic:

Confitemini Domino, et inuocate nomen eius. Quoniam titulus psalmi talis est, Alleluia: quod interpretatur,  laudate Dominum; oportet ut in confessione quam hic nobis promittit Propheta, in laudibus accipiamus: et eum laudando, inuocemus nomen eius. Exaudit eum inuocantem, sed quem uidet laudantem, quem probat amantem. Quod dicit, Confitemini Domino, et inuocate nomen eius: et quoniam qui diligit Deum, debet diligere proximum, ideo subiungit: Annuntiate inter gentes opera eius; quasi dicat: Sic amate Dominum, ut et ametis proximum. In hoc enim experiri uoluit Dominus quo affectu amaretur a seruo, cum, Petro dicente, Tu scis, Domine, quia amo te, dixisset: Pasce oues meas : quod etiam hic Propheta docet cum dicit: »Annuntiate inter gentes opera eius.« Cantate ei ore,  et psallite ei opere: narrate omnia mirabilia eius, que narranda sunt, ea tamen moderatione, ne spargatis margaritas ante porcos. Laudamini, id est, laudabiliter uitam instruite, et hoc nomine sancto eius glorificando, non uestro nomine. In hoc glorietur qui gloriatur, dicit Dominus, scire et nosse me . Laudamini in nomine sancto eius, ut uestro ex populo letetur cor querentium Dominum. uos querite Dominum in simplicitate cordis, et confirmamini, id est, inquirendo illum firmi estote. Queramus ergo eum, ut querendo accedamus, accedendo illuminemur, illuminati corroboremur: illuminemur, ne per cecitatem quod uidendum est non uideamus. Ad hoc corroboremur, ne propter infirmitatem, quod faciendum esse uiderimus non  faciamus. Querite faciem eius semper. Facies eius notitia est ipsius: que si semper queritur, quando inuenietur? quare queramus eum in hoc tempore semper, ut in futuro inueniamus. Hic enim est tempus querendi, hic inueniendi. Hic uere est tempus querendi, cum etiam inuenitur, adhuc queritur: quia licet inuentus sit per fidem, tamen queritur per spem. Charitas enim inuenit eum per fidem, et querit eum per spem, ad quam cum peruenerimus, nichil est quod ultra queramus: quod per fidem inueniatur Dominus, Scriptura testatur, dicens: Querite Dominum, et cum inueneritis derelinquat impius uiam suam, et uir iniquus cogitationes suas . Nisi autem fide inuentus, adhuc per spem quereretur, non diceret Paulus: Quod non uidemus, per  patientiam exspectamus : quod etiam Ioannes notat, dicens: Cum apparuerit in gloria sua, consimiles ei erimus, et uidebimus eum sicuti est , id est facie ad faciem: uel fortasse quod dicit, Querite faciem eius semper, potest intelligi de futuro: quia ibi cor erit semper querentium, et ideo semper querentium, quia perfecte amantium. Et hoc quare? Quia facie ad faciem contemplantium, et hoc modo semper queretur Dominus. Quid enim est aliud semper Dominum querere, nisi querendo nunquam fastidire? illum enim quasi semper querimus, quem nunquam presentem fastidio habemus. Mementote mirabilium eius. Hucusque exhortatus est nos Propheta, ut Dominum laudemus, inuocemus, eius opera annuntiemus. Nunc autem  sequuntur promissiones eterne patribus nostris facte, quorum filii nos debemus esse imitando et sperando. Querite faciem eius semper. Si autem multum est quantum ad uos eum prout est querere et uidere, eius opera saltem attendite, et per opera eius quantum potestis, cognoscite. Ipse enim cum dixisset: Ego sum qui sum , sciens hoc nullius intellectu capi posse, contemperauit uerba sua et dixit: Ego sum Deus Abraham , ut per creaturas suas intelligibilem se daret, cum hoc quod est nemini pateret. Mementote mirabilium eius que fecit, prodigia eius, et iudicia oris eius. Mirabilia eius, minora miracula eius sunt; prodigia, maiora: iudicia oris eius, mandata eius, que ad salubriter  uiuendum suis proposuit. Semen Abraham serui eius, filii Iacob electi eius. Mementote mirabilium eius. Et ne quis, quia dixit Abrahe, uellet tantum intelligere eos qui ex carne Abrahe sunt propagati, subiungit: Ipse Dominus Deus noster, in uniuersa terra iudicia eius. Memor fuit testamenti sui, id est pacti sui, in seculum seculi extendendi: memor fuit etiam uerbi quod mandauit extendi in mille generationes. Ecce notatur quia non dicit hic de precepto carnalis obseruantie, neque de Iudeis tantum cum in populo illo non essent mille generationes. Mille autem generationes notant illos, qui discedente generatione et succedente, precepto fidei uiuunt, quousque ex omnibus generationibus una generatio perficiatur. Millenarius autem numerus quia perfectus est, non  incongrue per mille generationes notatur generatio illa, cui nichil deest ad perfectionem. uerbum autem quod mandauit, preceptum fuit fidei: quo uiuendum est iusto, donec perueniamus ad spem quod dicit: uerbi quod mandauit: uerbi dico, quod disposuit ad Abraham, cum dixit: In semine tuo benedicentur omnes tribus terre : et memor fuit testamenti sui ad Isaac facti, de quo dictum est: In Isaac uocabitur tibi semen . Et statuit illud uerbum suum Iacob in preceptum fidei, ut propter preceptum fidei ad testamentum eternum ueniret, id est in eternam promissionem. Hic etiam notatur, quia promissiones Domini facte Iudeis non sunt accipiende de temporali regno et sacerdotio, quia temporale regnum et sacerdotium non  eternaliter habuerunt. uel sic: Statuit illud in testamentum eternum: quia ex ipso uerbo et precepto impleto, daturus erat eis testamentum mansurum in eternum. Dicens: Tibi dabo terram Chanaan, funiculum hereditatis uestre, id est, ad distribuendam uobis in hereditatem. Hoc promisit illis, cum adhuc essent numero breui, et nichil erga Dominum promeruissent - paucissimi etiam fuerunt antequam patres primi in Aegypto in posteris essent multiplicati: et incole eius terre fuerunt, quia Abraham ueniens de Ur Chaldeorum, accola fuit in terra Chanaan. Et pertransierunt de gente in gentem. Quod potest accipi, quoniam Abraham propter instabilitatem terre Chanaan, transtulit se in terram gentium ceterarum. Et pertransierunt de regno ad  populum alterum: quia de terra Chanaan in Aegyptum se transtulerunt. Superius ostendit ipse promissiones eternas, hic nunc ostendit non esse derelictos in temporali necessitate. Quod ait de regno, nondum in terra Chanaan regnum constitutum erat, sed semen eorum multiplicatum in Aegypto, ibi regnaturum erat. Pertransierunt de gente in gentem. Et hoc non mirum, quia Dominus non reliquit hominem nocere eis, et corripuit pro eis reges: quia rex Gerarorum, et rex Aegyptiorum, accensi pulchritudine uxoris Abrahe, uoluerunt eam rapere; sed admoniti fuerunt diuinitus, ne hec facerent : quibus uerbis corripuisset eos Dominus non legitur: potest tamen esse quod sine  uerbis a Domino in interiori suo correcti sunt. Nota significari per transitum illius populi de gente in gentem, et de regno ad regnum, quia fideles Domini de regno mutabili ad regnum incommutabile perducendi sunt. Corripuit pro eis reges, dicens: Nolite tangere christos meos, et in prophetis meis nolite malignari. uide quod dicit christos, cum in tempore illo nullus fuisset christus, id est unctus. Sed quoniam futurum preuidit Propheta, ideo quasi presens annuntiauit. uel potest esse, quod eo tempore christi qui latenter Christiani fuerunt. Nam nullus ante Christum uel post Christum reconciliatus est Deo, nisi per fidem, quam nunc tenet uniuersa terra. Et uocauit famem super terram. In superioribus, notificauit bona temporalia, quibus  consolati sunt patres nostri, in sequentibus autem proponuntur mala. Causa eorum afflicti sunt inimici: quod dicit, uocauit famem super terram. Nota quod dicit, uocauit. uocari enim non solent, nisi res animate, spiritus uidelicet et corpora sensibilia. Fames uero, cum sit pernicies ex inedia contracta, uocari non potest: quare dicamus, uocauit famem, id est, principem famis, angelum scilicet malum, per quem fames inducitur super terram; uel sic: uocauit famem, id est, precepit esse famem super terram: et omne firmamentum panis contriuit: quia tam granum satum, quam non satum dissipauit; a qua fame ut liberaretur populus ille, Misit ante eos uirum: in seruum uenundatus est Ioseph. Quod ipse uenundatus est, ex dispositione Domini fuit: non  ex potestate fratrum, qui tamen odio suo satisfacere putabant. Humiliauerunt in compedibus pedes. Hoc licet taceat historia, non tamen minus credendum est, cum hoc Spiritus sanctus per os Prophete annuntiat futurum; ferrum, id est, difficultas et tribulatio grauis humane miserie, pertransiit animam eius. Tribulatio per ferrum etiam alibi notatur, cum beatissime uirgini dicitur: Et tuam ipsius animam pertransibit gladius . Nulla enim potuit esse maior tribulatio, quam ut mater filium in cruce pendere uideret; quod dicit: Ferrum pertransiit animam eius, donec ueniret uerbum eius. uerbum uidelicet, quo interpretatus est somnium Pharaonis, quod tamen non ex se habuit, quia eloquium Domini inflammauit eum; iuxta illud: An queritis experimentum  illius qui in me loquitur Christus ? Misit rex, et soluit eum: princeps populorum, et dimisit eum: et constituit eum dominum domus sue, et principem omnis possessionis sue. Ut erudiret principes eius sicut semetipsum, id est, semet sciuit scilicet eruditum: et senes eius prudentiam doceret. Hoc tacet historia, sicut et illud quod prius dictum est de compedibus. Inde credendum est, quia potuit esse ut non tantum Aegyptiis in tempore famis prouideret, sed etiam interius eos de prudentia doceret. Et intrauit Isrel in Aegyptum, et Iacob accola fuit in terra Cham. Ecce quod superius dictum est, Pertransierunt de gente in gentem. Terra Cham idem est quod Aegyptus: et uocatur  Cham a filio Ne, Cham uidelicet, cuius primitus fuit terra Chanaan, de quo gens Aegyptiaca nata est: cui Cham maledixit Ne, prophetans de eo quod futurus esset seruus fratrum suorum . Et quid per hoc uoluit intelligi, nisi quod Cham in posteris suis eiiciendus erat de terra Chabaan, quam possessuri erant fratres sui? Et auxit populum suum uehementer, et firmauit eum super inimicos eius. Conuertit cor eorum ut odirent populum eius: non quod auctor esset odii, sed cum suos exaltaret, Aegyptii inuidentes, eis in odium conuersi sunt. Misit Moysen seruum suum, Aaron quem elegit ipsum. Posuit in eis uerba signorum suorum: non ut loquendo signa fierent, sed sicut uerba significant res de quibus agunt, ita facta illorum, aliorum factorum signa  fuerunt; quod dicit: Posuit in eis uerba signorum suorum, et prodigiorum in terra Cham. Et ecce prodigia et signa: quia misit tenebras et obscurauit, et non exacerbauit sermones suos, id est, non exacerbauit, reddidit iniunctam suis negationem: quod fieret, si non recepti essent ab his quos missi fuerant. Nunc autem quia obedientes fuerunt Moysi et Aaron filii Isrel, ideo non exacerbauit Dominus sermones suos: conuertit aquas eorum in sanguinem, et occidit pisces eorum, et dedit terram eorum ranis, quia nichil uisum est in terra preter ranas; uel edidit terra eorum ranas, quia undique tanta abundantia ranarum fuit, ac si undique ex ipsa terra edite essent; in penetralibus, id est, in cubilibus regum ipsorum edite sunt rane. Dixit, id est, precepit,  et uenit cenomyia, et cinifes in omnibus finibus eorum. Cenomyia, musca canina; cinifes, minor musca. Posuit pluuias eorum grandinem, et ignem comburentem in terra ipsorum. Et percussit uineas eorum et ficulneas eorum, et contriuit lignum finium eorum. Dixit, et uenit locusta, et bruchus, cuius non erat numerus. Eadem plaga est bruchus et locusta: quia locusta est parens, bruchus est fetus. Et comedit omne fenum in terra eorum, et comedit omnem fructum terre eorum. Et percussit omne primogenitum terre eorum, primitias omnis laboris eorum, id est, omnia primogenita in quibus nutriendis laborauerunt. Et eduxit eos cum argento et auro: quia unusquisque mutuo accepit uasa argentea et aurea a uicino suo, quasi ituri essent in desertum ad sacrificandum  Deo, et reuersuri ut uasa redderent. Aurum et argentum ab hominibus iniquis acceperunt, quia merces eorum pro labore suo esse debuit, quia plus laborando deseruierunt, quam eis abstulerunt. Nec in eo tamen quod Aegyptios deceperunt, a quibus sibi argentum et aurum accommodari petierunt, putandus est Deus huiusmodi dolos eis qui sursum habent corda, uel iubere, uel si fecerint approbare. Magis enim per ipsa Dei uerba utique ab illo qui cor eorum uidebat, et cupiditates examinabat Dominus. Quod dicit: Et eduxit eos cum argento et auro: et non erat in tribubus eorum infirmus, superius commemorauit plagas quas intulit inimicis, nunc beneficia commemorat que contulit amicis:  non tamen eodem ordine narrate sunt hic plage, quo narrate sunt in historia: quia laudatio est libera a lege narrantis et historiam texentis. Letata est Aegyptus in profectione eorum, non in prima profectione, quando ab Aegypto ducti sunt, sed in profectione illa quam fecerunt postquam mare Rubrum transierunt; et quare tunc letata est Aegyptus? Quia incubuit timor eorum super eos. Timuerunt enim, illis submersis qui insecuti sunt eos, ne reuerterentur ut interficerent Aegyptios, quia pauci erant de Aegyptiis, qui domi uiui remanserunt. Expandit nubem in protectionem eorum, et ignem ut luceret eis per noctem. Petierunt, et uenit coturnix, et pane celi saturauit eos. Pane celi ideo dicit, quia manna quod comederunt Iudei significabat panem  illum uerum qui de celo descendit, ex quo pane omnes reficiuntur, et sine quo nullus esse potest . De quo pane dicitur: Panem nostrum quotidianum da nobis hodie . Dirupit petram, et fluxerunt aque: abierunt in sicco flumina. Et hoc ideo: Quoniam memor fuit uerbi sancti sui, quod habuit ad Abraham puerum suum, cui dixit: In semine tuo benedicentur omnes tribus terre . Et eduxit populum suum in exsultatione, et electos suos in letitia. Et dedit illis regiones gentium, et labores populorum possederunt. Hec omnia attribuit suis Dominus, non ut pro istis temporalibus sibi seruiatur, nec mala securitate torpescant; sed ut remoti a secularibus curis, libentius atque sollicitius Deo seruiant, iuxta illud: Primum querite  regnum Dei, et omnia adiicientur uobis . Quod dicit: Ut custodiant iustificationes eius et legem eius requirant.



PSALMUS Cu. ALLELUIA.

»Confitemini Domino, quoniam bonus, quoniam in seculum misericordia eius. Quis loquetur potentias Domini, auditas faciet omnes laudes eius? Beati qui custodiunt iudicium, et faciunt iustitiam in omni tempore. Memento nostri, Domine, in beneplacito populi tui; uisita nos in salutari tuo, ad uiuendum in bonitate electorum tuorum, ad letandum in letitia gentis tue, ut lauderis cum hereditate tua. Peccauimus cum patribus nostris, iniuste egimus, iniquitatem fecimus. Patres nostri  in Aegypto non intellexerunt mirabilia tua, non fuerunt memores multitudinis misericordie tue. Et irritauerunt ascendentes in Rubrum mare, et saluauit eos propter nomen suum, ut notam faceret potentiam suam. Et increpuit mare Rubrum, et exsiccatum est, et deduxit eos in abyssis sicut in deserto. Et saluauit eos de manu odientium, et redemit eos de manu inimici. Et operuit aqua tribulantes eos, unus ex eis non remansit. Et credi derunt uerbis eius, et laudauerunt laudem eius. Cito fecerunt, obliti sunt operum eius, et non sustinuerunt consilium eius. Et concupierunt concupiscentiam in deserto, et tentauerunt Deum in inaquoso. Et dedit eis petitionem ipsorum,  et misit saturitatem in animas eorum. Et irritauerunt Moysen in castris, Aaron sanctum Domini. Aperta est terra, et deglutiuit Dathan, et operuit super congregationem Abiron. Et exarsit ignis in synagoga eorum, flamma combussit peccatores. Et fecerunt uitulum in Horeb, et adorauerunt sculptile. Et mutauerunt gloriam suam in similitudinem uituli comedentis fenum. Obliti sunt Deum qui saluauit eos, qui fecit magnalia in Aegypto, mirabilia in terra Cham, terribilia in mari Rubro. Et dixit ut disperderet eos, si non Moyses electus eius stetisset in confractione in conspectu eius. Ut auerteret iram eius ne disperderet eos, et pro nichilo habuerunt terram desiderabilem. Non crediderunt uerbo eius, et murmurauerunt in tabernaculis suis:  non exaudierunt uocem Domini. Et eleuauit manum suam super eos, ut prosterneret eos in deserto. Et ut deiiceret semen eorum in nationibus, et dispergeret eos in regionibus. Et initiati sunt Beelphegor, et comederunt sacrificia mortuorum. Et irritauerunt eum in adinuentionibus suis et multiplicata est in eis ruina. Et stetit Phinees et placauit, et cessauit quassatio. Et reputatum est ei in iustitiam, in generationem et generationem usque in sempiternum. Et irritauerunt eum ad aquam contradictionis, et uexatus est Moyses propter eos, quia exacerbauerunt spiritum eius. Et distinxit in labiis suis, non disperdiderunt gentes quas dixit Dominus illis. Et commisti sunt inter gentes, et didicerunt opera eorum: et seruierunt  sculptilibus eorum, et factum est illis in scandalum, et immolauerunt filios suos, et filias suas demoniis. Et effuderunt sanguinem innocentem, sanguinem filiorum suorum et filiarum suarum, quas sacrificauerunt sculptilibus Chanaan. Et infecta est terra in sanguinibus, et contaminata est in operibus eorum, et fornicati sunt in adinuentionibus suis. Et iratus est furore Dominus in populum suum, et abominatus est hereditatem suam. Et tradidit eos in manus gentium, et dominati sunt eorum qui oderunt eos. Et tribulauerunt eos inimici eorum, et humiliati sunt sub manibus eorum: sepe liberauit eos. Ipsi autem exacerbauerunt eum in consilio suo, et humiliati sunt in iniquitatibus suis.  Et uidit cum tribularentur, et audiuit orationem eorum. Et memor fuit testamenti sui, et penituit eum secundum multitudinem misericordie sue. Et dedit eos in misericordias, in conspectu omnium qui ceperant eos. Saluos fac nos, Domine Deus noster, et congrega nos de nationibus. Ut confiteamur nomini sancto tuo, et gloriemur in laude tua. Benedictus Dominus Deus Isrel a seculo et usque in seculum: et dicit omnis populus, Fiat, fiat.«



ENARRATIO.

Confitemini Domino, quoniam bonus, quoniam in seculum misericordia eius. Confessio ista propter hoc quod sequitur: Peccauimus cum patribus nostris. gementis est. Sed quoniam alleluia precedit, oportet  eamdem confessionem in laude Dei accipere, quia nulla confessio est pia et utilis, nisi in qua Deus laudatur. Laus autem ore atque sermone siue ex solo cordis est affectu. Habet autem psalmus iste in hoc laudem Dei, quia qui hic loquitur, eum bonum et misericordem confitetur, uel qui eum talem esse credit. Quod dicit: Confitemini Domino, et hoc ideo, quia bonus est, suauis uidelicet omnibus se digne gustantibus. Ideo etiam confitemini quoniam misericordia eius est in seculum, id est in eternum super nos scilicet perduratura. Quis loquetur potentias Domini? aut quis auditas faciet omnes laudes eius? Impletus diuina consideratione, qui hic misericordiam Domini exhortatur poscendam, dicit: Quis loquetur potentias Domini? aut quis faciet omnes laudes  eius auditas, id est, quis faciet ut audiantur, ostendens eas ita esse loquendas, ut auditoribus predicentur. uel fortasse quia sequitur: Beati qui custodiunt iudicium et faciunt iustitiam, ideo iste qui hic loquitur, impletus consideratione diuinorum preceptorum, quorum opera laudes sunt eius qui operatur hoc in suis, ait: Quis loquetur potentias Domini? Potentias ideo dicit, quoniam hoc ineffabiliter operatur in suis. Et quis auditas faciet omnes laudes eius, id est, quis cum audierit faciet omnia opera preceptorum eius, que sunt eius laudes? quoniam etsi omnia fiunt que audita sunt, tamen inquantum fiunt, ille laudandus est, per quem hec fiunt: et qui operatur in nobis uelle et pro bona uoluntate bene perficere. Ideo cum posset dicere  omnia mandata eius, uel omnia preceptorum eius opera, maluit dicere omnes laudes eius: quia ut dictum est, inquantum fiunt, ipse laudandus est per quem hec fiunt: Quod dicit: Quis loquetur potentias Domini? et quis auditas faciet omnes laudes eius. Et quia uix aliquis potest implere, ergo beati qui custodiunt iudicium, discretionem uidelicet boni et mali; et beati sunt qui custodiunt iustitiam, ut bonum uidelicet quod per fidem faciendum esse intelligunt, in operationem ducant. ueniet enim tempus, ut iudicium quod nunc custoditur in fide, etiam exerceatur in operatione: cum iustitia conuertetur in iudicium, id est, cum acceperint iusti potestatem iudicandi eos recte a quibus iudicati sunt hic non recte: quod dicit: Beati qui custodiunt iudicium,  et faciunt iustitiam in omni tempore, id est ex quo esse incipiunt, et in tempore uiuunt. Memento nostri, Domine. Ecce oratio illorum qui conuersi de murmuratione ueniam precantur. Quasi dicant: Memento nostri in beneplacito populi tui, id est in Filio tuo, de quo dictum est: Hic est Filius meus dilectus, in quo mihi bene complacui ; uel sic: Memento nostri, Domine, ponendo nos in beneplacito populi tui, id est, inter illos in quibus beneplacitum est tibi, quia non in omnibus fuit placitum bene Domino; uisita nos in salutari tuo, id est in Christo. Ipse est enim Saluator, in quo dimittuntur peccata, et sanantur anime, ut possint custodire iudicium et facere iustitiam. uisita nos in salutari  tuo, ad uidendum in bonitate electorum tuorum. Quasi dicat: Ideo rogamus in salutari tuo, ut te uideamus in bonitate electorum tuorum, id est in illa suauitate, in qua tantum uisuri sunt te electi tui, non illi de quibus dictum est: Tollatur impius, ne uideat gloriam Domini , quod dicit: ad uidendum in bonitate electorum tuorum, ad letandum in letitia gentis tue, id est, ad hoc te in suauitate uidere desideramus, ut cum gente tua letemur: non enim impius gaudere potest ut lauderis cum hereditate tua. Laudatur Deus cum sua hereditas laudatur, quoniam hereditas ipsa laudatur per ipsum. Peccauimus cum patribus nostris. Quasi dicat: Opus est ut memor sis nostri, quia nos peccauimus cum patribus nostris,  qui in Aegypto peccauerunt. Non quod nati adhuc essemus, sed quia in lumbis eorum eramus. Nota quia sicut Leui cum Abraham decimatus est, quoniam in lumbis eius fuit, quando dedit sacerdoti Melchisedech decimas : sic et isti peccauerunt cum patribus suis, in quorum lumbis erant, quando in Aegypto peccauerunt. Quod dicit: Peccauimus cum patribus nostris, iniuste egimus, quantum ad proximum; iniquitatem fecimus, quantum ad Deum. Aliter: Peccauimus cum patribus nostris, faciendo similia peccatis eorum peccata. Patres nostri in Aegypto non intellexerunt mirabilia tua. Quasi dicat: Peccauimus cum patribus nostris. Et ecce qualiter patres peccauerunt, quia cum in Aegypto essent, Non intellexerunt mirabilia tua, id est, non attenderunt  quid per illa miracula eis prestare uolueris, uitam scilicet eternam, et non temporalem, sed incommutabile bonum quod per patientiam exspectatur: ideo impatienter murmurauerunt et amaricauerunt, et bonis presentibus atque fallacibus atque fugacibus beatos se fieri quesierunt. Non fuerunt memores multitudinis misericordie tue. Et intellectum redarguit, et memoriam: utroque enim opus erat. Intellectu quippe opus erat, ut intelligerent Deum sibi parare eterna per temporalia; memoria opus fuit, ut saltem que temporaliter facta sunt miracula, non obliuiscerentur: fideliterque presumerent, ut eadem potestate quam fuerant experti in Aegypto, Deus illos ab inimicorum persecutione liberaret. Obliti sunt quid eis in Aegypto ob inimicos  eorum conterendos Dominus per tanta prodigia prestitisset. Et ideo quia obliti fuerant, dubitabant utrum liberandi forent, cum ex quatuor partibus periculis circumdati fuerant: a tergo enim insequebantur hostes, ex latere uno montes fuerant quos transire non poterant; ex alio latere desertum quod timebant, ante se mare Rubrum conspiciebant, quod etiam formidabant. Et ideo ascendentes de Aegypto ad terram Chanaan, irritauerunt, dum in mare: mari dico, rubrum formidato. Et tamen saluauit eos propter nomen suum, ut notam faceret potentiam suam. Quod dicit: Ascendentes, propter statum loci dictum est, quia inferior est Aegyptus quam sit terra Chanaan. Et increpuit mare Rubrum et exsiccatum  est, et eduxit eos in abyssis sicut in deserto. In hac increpatione non uocem aliquam celitus factam, sed potentiam diuinam qua id factum est, increpationem appellauit: et saluauit eos de manu obedientium, et redemit eos de manu inimici. Et operuit aqua tribulantes eos, unus ex eis non remansit. Et in his omnibus crediderunt uerbis eius, et laudauerunt laudem eius. Quia transducti mare Rubrum, hymnum cantabant Domino, dicentes: Cantemus Domino: gloriose enim magnificatus est; et hoc: Cito fecerunt, id est cito a laude illa defecerunt: et obliti sunt operum eius, quia non cogitauerunt tanta opera Domini erga se non esse inania, sed eos uocare ad aliquam sine fine felicitatem, que per patientiam sustinenda est; sed festinauerunt beari temporalibus rebus, que  ideo nemini conferunt eternam felicitatem, quia non exstinguunt insatiabilem cupiditatem; quod dicit: Non sustinuerunt consilium eius. Et concupierunt concupiscentiam in deserto, id est rem concupiscibilem, et tentauerunt Deum in inaquoso, id est aquam postulando. Et dedit eis petitionem ipsorum, et misit saturitatem in animas eorum: satisfaciens animalitati eorum: et irritauerunt Moysen in castris, Aaron sanctum Domini. Ex qua irritatione: Aperta est terra, et deglutiuit Dathan, et operuit super congregationem Abiron: et exarsit ignis in synagoga eorum; flamma combussit peccatores. Dathan et Abiron duo fuerunt homines, qui Aaron in sacerdotium per Domini preceptum assumptum contra preceptum Domini multis sibi consentientibus precesserunt ad thurificandum:  quos aperta terra deglutiuit, ceterosque sibi consentientes ignis consumpsit . Et fecerunt uitulum in Horeb, et adorauerunt sculptile. Et mutauerunt gloriam suam, id est, Deum qui suos omnes facit gloriosos, in similitudinem uituli comedentis fenum. Obliti sunt Deum qui saluauit eos, qui fecit magnalia in Aegypto, mirabilia in terra Cham, terribilia in mari Rubro: et dixit ut disperderet eos. Et reuera essent dispersi, Si non Moyses electus eius stetisset in confractione, id est in mentis humilitate, in conspectu eius, eidem plage offerens se, quia ipsi feriendi erant, dicens: Domine, dimitte populo huic hanc noxam: sin autem, dele me de libro quem scripsisti . In quo demonstratum est, quantum ualeat intercessio sanctorum pro aliis apud  Deum. Securus enim erat Moyses de iustitia sua: quia, cum deleri non posset, impetrauit misericordiam ne eos deleret Dominus quos iuste posset, et stetit sic Moyses in confractione in conspectu eius. Dixit, non autem ideo positum est, quod Deus dixisset: quia si dixisset, reuera fecisset; sed propter iniquitatem illorum dictum est, que uidebatur tanta esse, quod merito per illam delendi erant de terra, quasi Deus dixisset: Ut auerteret iram eius ne disperderet eos, et pro nichilo habuerunt terram desiderabilem. Nullo modo culparentur, quia terram desiderabilem habuissent pro nichilo, cum nos etiam regnum temporale pro nichilo habere debemus, ut Ierusalem liberam matrem nostram, que est in celis,  uere desiderabilem diligamus: sed potius hic infidelitatis merito redarguuntur, quia in eo quod terram pro nichilo habuerunt, uerbis Domini non crediderunt: quibus promisit eterna per hec temporalia. Non crediderunt uerbo eius, Moysi uidelicet: et murmurauerunt in tabernaculis suis, et non exaudierunt uocem Domini, uehementer eos a murmuratione prohibentis. Et eleuauit manum suam super eos, ut prosterneret eos in deserto, id est eleuando manum distulit percussionem, et ipsi grauius commiserunt peccatum. Et ut deiiceret semen eorum in nationibus et dispergeret eos in regionibus. Et ipsi tamen, licet ad hoc eleuasset manum, initiati sunt Beelphegor, id est, idolis gentium sacrificati sunt. Phegor est locus, Beel deus gentium, factus in honorem  cuiusdam regis dicti Beel: et comederunt sacrificia mortuorum; quia quod in honore illius regis sacrificabant, hoc sacrificatum comederunt. Et irritauerunt eum in adinuentionibus suis: non quod sue essent adinuentiones, sed quod gentium adinuentiones suas fecerunt: et multiplicata est in eis ruina: et multiplicaretur adhuc, nisi hoc esset quod aliis cadentibus stetit Phinees sacerdos, filius filii Aaron: et placauit Dominum, quia Hebreum et Madianitidam puellam in adulterio amplexos, apprehensos pariter interfecit . Et sic cessauit quassatio. Quod si odio eorum, non dilectione fecisset, non esset ei reputatum ad iustitiam. Sed quia non odio, sed dilectione factum est, Reputatum est in iustitiam, in generationem et generationem usque in  sempiternum: et irritauerunt eum ad aquam contradictionis: et uexatus est Moyses propter eos, quia exacerbauerunt spiritum eius. Et distinxit in labiis suis. Distinguere labia est dubitanter loqui, quod fecit Moyses in hoc miraculo cum dixit: Nunquid poterimus de petra hac educere aquam ? non attendens quia multa mirabilia per eum Dominus esset operatus: non disperdiderunt gentes quas dixit Dominus illis; quia inducti in terram promissionis, non expulerunt gentes, ut eis preceptum fuit: et commisti sunt inter gentes; et didicerunt opera eorum, et seruierunt sculptilibus eorum, et factum est illis in scandalum: et immolauerunt filios suos, et filias suas demoniis: et effuderunt sanguinem innocentem, sanguinem filiorum suorum et filiarum  suarum, quas sacrificauerunt sculptilibus Chanaam. Hoc in historia non habetur: sed ita factum fuisse credendum est Prophete, qui per Spiritum sanctum hic loquitur: interfecta est terra in sanguinibus, id est, habitatores terre in effusione sanguinis mortui sunt: et hoc ideo, quia iratus est Dominus furore in populum suum, et abominatus est hereditatem suam: et tradidit eos in manus gentium: et dominati sunt eorum qui oderunt eos: e tribulauerunt eos inimici eorum: et humiliati sunt sub manibus eorum: sepe liberauit eos: ipsi autem liberati iterum exacerbauerunt eum in consilio suo, querentes que sua erant, non que Dei, et humiliati sunt in iniquitatibus suis. Et Dominus uidit cum tribularentur: et audiuit orationem eorum: et memor fuit  testamenti sui, non ueteris, sed noui, quod disposuit ad Abraham; et penituit eum, id est, uisus est penituisse secundum multitudinem misericordie sue, quia post uindictam iniquitatis tanta fuit gratia salutis quasi penituisset Dominum tantam sumpsisse uindictam: et dedit eos in misericordias, id est, fecit eos dignos uideri misericordia Domini his qui tribulauerunt eos, et hoc in conspectu omnium qui separant eos, ut deinceps non audeant nocere illis. In misericordias pluraliter dicit, quia unusquisque proprium donum habet a Deo. In misericordias tunc datur quisque, quando a captiuitate diaboli liberatur per Dominum. Unde ipse Dominus ad Herodem: Ecce eiicio demonia, et sanitates perficio hodie et cras, et tertia die consummor . Eiicit Dominus  hodie demonia, prius per confessionem delet peccata, et post perficit sanitates, quando in bonis operibus eum cui dimisit peccata confirmat. Consummabitur etiam nobis omnibus in uirum perfectum, in mensuram etatis plenitudinis Christi . Et quia eiectis demonibus, a quibus captiui tenebamur, perficit Dominus sanitates, ideo cum dixisset, Et dedit eos in misericordias in conspectu omnium qui ceperant eos: tanquam eiectis demonibus fit oratio, ut perficiat Dominus sanitates. Saluos fac nos, Domine Deus noster, et congrega nos de nationibus. Ut confiteamur nomini tuo sancto et gloriemur in laude tua, dicentes: Benedictus Dominus Deus Isrel a seculo usque in seculum, id est, ab eterno et usque in eternum: et dicet  omnis populus: Fiat ei benedictio in priori populo, fiat et in posteriori.



PSALMUS CuI. ALLELUIA.

»Confitemini Domino, quoniam bonus, quoniam in seculum misericordia eius. Dicant qui redempti sunt a Domino, quos redemit de manu inimici, de regionibus congregauit eos. A solis ortu et occasu, ab aquilone et mari, errauerunt in solitudine in inaquoso, uiam ciuitatis habitaculi non inuenerunt. Esurientes, et sitientes anima eorum in ipsis defecit. Et clamauerunt ad Dominum cum tribularentur, et de necessitatibus eorum eripuit eos. Et deduxit eos in uiam rectam, ut irent in  ciuitatem habitationis. Confiteantur Domino misericordie eius, et mirabilia eius filiis hominum. Quia satiauit animam inanem, et animam esurientem satiauit bonis. Sedentes in tenebris et in umbra mortis, uinctos in mendicitate et ferro, quia exacerbauerunt eloquia Dei, et consilium Altissimi irritauerunt. Et humiliatum est in laboribus cor eorum: infirmati sunt, nec fuit qui adiuuaret. Et clamauerunt ad Dominum cum tribularentur, et de necessitatibus eorum liberauit eos. Et eduxit eos de tenebris et umbra mortis, et uincula eorum disrupit. Confiteantur Domino misericordie eius, et mirabilia eius filiis hominum. Quia contriuit portas ereas, et uectes ferreos confregit. Suscepit eos de uia iniquitatis eorum, propter iniustitias  enim suas humiliati sunt. Omnem escam abominata est anima eorum, et appropinquauerunt usque ad portas mortis. Et clamauerunt ad Dominum cum tribularentur, et de necessitatibus eorum liberauit eos. Misit uerbum suum, et sanauit eos: et eripuit eos de interitionibus eorum. Confiteantur Domino misericordie eius, et mirabilia eius filiis hominum. Et sacrificent sacrificium laudis, et annuntient opera eius in exsultatione, qui descendunt mare in nauibus, facientes operationem in aquis multis. Ipsi uiderunt opera Domini, et mirabilia eius in profundo. Dixit, et stetit spiritus procelle, et exaltati sunt fluctus eius. Ascendunt usque ad celos, et descendunt usque ad abyssos: anima eorum in malis tabescebat. Turbati sunt et  moti sunt sicut ebrius, et omnis sapientia eorum deuorata est. Et clamauerunt ad Dominum cum tribularentur, et de necessitatibus eorum eduxit eos. Et statuit procellam eius in auram, et siluerunt fluctus eius. Et letati sunt qui siluerunt, et eduxit eos in portum uoluntatis eorum. Confiteantur Domino misericordie eius, et mirabilia eius filiis hominum. Et exsultent eum in ecclesia plebis, et in cathedra seniorum laudent eum. Posuit flumina in desertum, et exitus aquarum in sitim; terram fructiferam in salsuginem, a malitia inhabitantium in ea. Posuit desertum in stagna aquarum, et terram sine aqua in exitus aquarum. Et collocauit illic esurientes, et constituerunt ciuitatem habitationis. Et seminauerunt agros, et plantauerunt  uineas, et fecerunt fructum natiuitatis. Et benedixit eis, et multiplicati sunt nimis, et iumenta eorum non minorauit. Et pauci facti sunt, et uexati sunt a tribulatione malorum et dolore. Effusa est contentio super principes, et errare fecit eos in inuio et non in uia. Et adiuuit pauperem de inopia, et posuit sicut oues familias. uidebunt recti et letabuntur, et omnis iniquitas eorum oppilabit os suum. Quis sapiens, et custodiet hec, et intelliget misericordias Domini.«



ENARRATIO.

Alleluia, Alleluia. Psalmus iste commendat nobis miserationes Dei prophetatas in nobis, et ideo suauis expertis. Mirum autem si alicui sit suauis, nisi  illi qui in se didicit quod in psalmo audit. Cantatur autem de uniuersa Ecclesia Domini, toto orbe terrarum diffusa, scilicet ex pariete ueniente, ex circumcisione, et ex pariete, ex preputio, in unum angularem lapidem Christum uidelicet, qui est pax nostra, qui fecit utraque unum, in quo clamamus, Abba, Pater . Abba, quantum ad Hebreos: Pater, quantum ad nos. Et quia agit de duobus parietibus, ideo bis habet alleluia: quod alleluia geminatum, constituto tempore cantamus, semper autem cogitamus: quia cum alleluia sit, Laudate Dominum, licet aliquando cesset os carnis, nunquam debet cessare os cordis. uideamus ergo quod in psalmo admoneamur unde gratulemur, unde gemamus, unde auxilium postulemus: ubi desideramus,  unde nobis subueniatur: quid per nos simus, quid per gratiam Dei simus: quomodo superbia nostra conteratur, ut eius gratia glorificetur: ut unicuique homini in seipso occurrat quod in psalmo audit. Proponit enim nobis psalmus iste quatuor tentationes, quatuor inuocationes, quatuor liberationes pro his, quatuor miserationum Domini confessiones: prima enim tentatio est erroris et inopie uerbi Dei; secunda est difficultas uincendarum cupiditatum ueteris consuetudinis; tertia est tedii atque fastidii uerbi Dei; quarta est tempestatis et periculorum in gubernandis Ecclesiis. Ut autem sciamus discernere has quatuor tentationes, exempla danda sunt. Ponamus ergo hominem primo in hoc querentem, secundum ueterem uitam seductoria securitate uiuentem, nichil aliud  post hanc uitam quandoque finiendam esse puniendam esse putantem, habentem cor obrutum ueteri consuetudine peccatorum, et illecebris mundi et mortiferis delectationibus consopitum: ut iste excitetur ad querendam gratiam, manus Domini excitat eum: et excitatus, intelligit se esse in errore: sed nondum cognoscens uiam ueritatis, pulsat ubicunque potest: et patitur famem ipsius ueritatis, et sepe clamando ad Dominum, tandem exauditur, et perducitur ad uiam fidei, ad Christum uidelicet, qui de seipso dicit: Ego sum uia et ueritas et uita : et sic positus est in uia ueritas, uiam sciens quid obseruare debeat. Sed quoniam multi liberati de hac tentatione de se multum presumendo, uolentes repugnare cupiditatibus et ueteri consuetudini peccatorum,  inueniunt se difficultate uitiorum circumseptos, quasi muro impossibilitatis erecto: et hoc ideo, quia non de Deo sed de uiribus suis presumebant; hac autem tentatione diu fatigati, exclamant ad Dominum: et Dominus qui prius posuit eos in uia ueritatis, rumpit uincula difficultatis, constituendo eos in operatione equitatis: ut iam eis sit facile, quod prius erat difficile, abstinere scilicet a malis, non adulterare, non alienum concupiscere; et sic factum est, quod prius erat difficultas. Hec omnia posset Dominus sine difficultate prestare, sed si hoc sine difficultate haberemus, non tanti boni Dominum largitorem agnosceremus: quia si primitus quisque cum uellet posset et non sentiret ullum aduersum se impedimentum, suis uiribus tribueret quod se posse sentiret, et non  confiteretur Domino miserationes eius. Liberatus autem quisquis ab his tentationibus tribus, ab errore et inopia uerbi Dei, a difficultate superandi ueteres consuetudines, a tedio atque fastidio uerbi Dei, iam dignus est ut commendetur ei populus Domini ad gubernandum. Ubi quartam patitur tentationem, naufragium scilicet et seditiosas tempestates, que solent oriri a cordibus subditorum, ex quibus seditionibus maxime periclitantur prelati: quia ipsi cum subditis suis quasi in naui sunt ubi alii portantur, alii operantur: et omnes simul periclitantur, et in portu saluantur. De his tentationibus et de harum tentationum liberationibus agit psalmus iste cuius initium tale est:

Confitemini Domino, quoniam bonus, quoniam in  seculum misericordia eius. Dicant nunc qui redempti sunt a Domino, quos redemit de manu inimici, et de regionibus congregauit eos. Quasi dicat: Qui de manu inimici, id est de potestate diaboli, redempti sunt. Et ne tantum Iudeos esse redemptos intelligerent, dicit: de regionibus congregauit eos. Omnes illi dicant nunc, id est, indilate alter alteri istud: Confitemini Domino, id est laudem dicite: et hoc ideo, quoniam bonus, id est, suauis omnibus est se digne gustantibus. Quare qui uult confiteri gustet, quia non potest confiteri qui gustare noluit. Unde dicturus est suaue quod nescit. uos autem omnes si gustastis quam suauis est omnibus, Confitemini Domino, quoniam suauis est: gustate cum auiditate, cum confessione eructate. Quod dicit, Confitemini  Domino, quoniam bonus, et confitemini etiam, ideo quia misericordia eius est perducturus nos in seculum: quia hic prerogatur, ut in eternum uiuatur, et dicant hoc omnes alter alteri, qui redempti sunt a Domino, quos redemit de manu inimici, et de regionibus congregauit eos. Et ne acciperemus tantum de Iudaico populo, non de tota Ecclesia, de toto orbe collecta, quasi de ampla Egypto liberata, et de multis regionibus congregata, sequitur: A solis ortu et occasu, ab aquilone et mari, quasi dicat: uere congregauit eos de regionibus, quia a solis ortu, id est a Iudaico populo, cui per legalia instituta et prophetica dicta sol iustitie ortus fuit; et occasu, id est a gentili populo, ubi semper fuit occasus, congregauit Dominus suos. Quos ipse intelligit per occasum  ostendit. Ab aquilone et mari. Per aquilonem gentes intelliguntur, quia in eis dominabitur calor diuini amoris, sed frigus peccati. Mare etiam uocantur, ab amaritudine mentis. Hos tales redemit Dominus, et de regionibus congregauit, et opus fuit ut congregarentur, et redimerentur, quia errauerunt in solitudine in inaquoso, et uiam ciuitatis habitaculi non inuenerunt. Ecce iam notatur hic prima tentatio, erroris uidelicet et famis uerbi Dei, cum dicit eos errasse in solitudine. Quod uocat hic solitudinem superius desertum hoc Idumee uocatum est, in quo deserto quisque errat qui illecebris mundi et delectationibus cor sopitum habet. Est etiam in loco inaquoso, quia inuenit ibi refectionem, unde exstinguat  sitim erroris. Quod dicit, Errauerunt in solitudine in inaquoso, uiam ciuitatis non inuenerunt. In hac solitudine multi uiam monstrauerunt, ut philosophi multi, Aristoteles et alit multi. Quorum tamen nullus uiam dedit ad ciuitatem habitationis: quia quotquot fuerunt ciues Babylonie, non Ierusalem, fuerunt ducentes suos imitatores ad ciuitatem confusionis. Potest legi ad similitudinem quod dicit, Errauerunt in solitudine in inaquoso: omnes ambulantes secundum hoc seculum nequam, ubi toties de uiis erratur, comparabiles facti sunt in solitudine positis, quibus non apparet uia, quibus siti laborantibus nunquam adsit aqua, quibus incertum sit quanam possint peruenire ad habitationem aliquam. Esurientes et sitientes, anima eorum in ipsis defecit. Ecce pro  quibus in errore tentabantur: quomodo se recognoscentes, dolent se esse in errore: sed adhuc uiam ueritatis ignorantes, nescientes a quo sint excitati, esuriunt et sitiunt iustitiam ubique querentes unde reficiantur, uelut de Cornelio legitur, qui antequam per Petrum cognosceret uiam ueritatis, se esse in errore recognouit. A quo errore ut liberaretur orando, eleemosynas faciendo, ceterisque bonis operibus omnibus modis laborabat. Cui tandem dictum est: Corneli, mitte et accersi Simonem qui cognominatur Petrus, hic dicet tibi quid te oporteat facere . Quid etiam hic notari potest, ubi dicit: Errauerunt in solitudine, et postea esurientes et sitientes. Per hec duo notatur maxima affectio quam habuerunt, ut ciuitas habitaculi eis ostenderetur.  Quare autem esurierunt, subiungit: Anima eorum in ipsis defecit, quia ipsi secundum desideria sua uiuentes, nichil preter defectum in se inuenerunt. Et hec recognoscentes clamauerunt ad Dominum cum tribularentur tribulatione superius notata, et ipse eripuit eos de necessitatibus eorum, id est, de tenebris ignorantie: quas sibi, relinquendo lucem, necessarias fecerunt: quia qui reliquit lucem necessario tenebras incurrit, cum non sit medium inter tenebras et lucem. Et deduxit eos in uiam rectam, id est ad cognitionem ueritatis, ut sic irent in ciuitatem habitationis: non ad ciuitatem confusionis quo prius ibant, quando in errore fuerunt. Audiuimus exclamationem de tentatione prima, audiuimus liberationem: sequitur confessio miserationis Domini,  sic: Confiteantur Domino misericordie eius. Quasi dicat: Unde quia Dominus deduxit eos in uiam rectam, Confiteantur Domino misericordie eius, non merita, non uires nostre: et mirabilia eius exhibita filiis hominum, ei etiam confiteantur. Et quare hoc? Quia satiauit animam inanem, animam esurientem satiauit bonis. Inanis fuit anima, quandiu in errore fuit: sed recognoscens se esse in errore, esuriuit: sed clamando ad Dominum satiata est bonis, uerbo uidelicet predicationis. Sedentes in tenebris et umbra mortis. Ecce iam audiuimus liberationem prime tentationis, erroris uidelicet et inopie uerbi Dei. Ecce qui liberatus est, positus in uia ueritatis, sciens iam quid oporteat eum facere, audit sibi dici: Non occides, non adulterabis, non furtum  facies , et cetera talia. Hec omnia cum perficere uoluerit, de se presumendo non de Dei adiutorio, incurrit tentationes, scilicet uincendi ueteres consuetudines. Et sic iam liberatus a prima tentatione, sedet in tenebris, id est in obscuritate uitiorum, que obscuritas est umbra mortis, quia deducit ad mortem. Et sic uinctus est in mendicitate et ferro. Et quare uincti? Quia exacerbauerunt eloquia Dei, id est, amara sibi fecerunt precepta Domini, et concilium Altissimi irritauerunt. Hoc modo, quia pugnando contra suam concupiscentiam, non inuocabant eum adiutorem: et sic laborabant, sed uincere non potuerunt: et tandem humiliatum est in laboribus cor eorum, id est, in difficultate  resistendi ueteri consuetudini, et sic infirmati sunt, id est, infirmos contra ueteres consuetudines se esse recognouerunt. Et non fuit qui adiuuaret, id est, intellexerunt nullum esse adiutorem preter Deum, et sic clamauerunt ad Dominum cum tribularentur, et de necessitatibus eorum liberauit eos: et quomodo hoc? Quia eduxit eos de tenebris, id est de tentatione, que fuit umbra mortis: et tandem uincula eorum, id est, difficultatem uincendi carnales concupiscentias, disrupit. Unde: Confiteantur Domino misericordie eius, et mirabilia eius filiis hominum: quare dico ut confiteantur? Quia contriuit portas ereas, quibus circumsepti erant, ne exirent ut operarentur, quod bonum operandum esse intellexerunt: et uectes ferreos confregit, ut esset eis facile resistere ueteri  consuetudini, quod prius eis erat difficile, cum de se presumebant. Et quomodo confregit? Quia suscepit eos de uia iniquitatis eorum, subaudis ereptos. Et opus fuit ut susciperentur, quia humiliati sunt propter iniustitias, subaudis recognitas. Omnem escam abominata est anima eorum. Liberati iam de duabus tentationibus, ecce incurrunt tentationem tedii atque fastidii uerbi Dei: quod dicit, Omnem escam, id est, omnem refectionem uerbi Dei, legendi uel orandi, abominata est anima eorum, et sic appropinquauerunt usque ad portas mortis. Hoc ideo dicit, ne quisque putares eos de satietate securos, et non magis uideres eos fastidio morituros. Et sic clamauerunt ad Dominum cum tribularentur, et de necessitatibus eorum liberauit eos. Nam  misit uerbum suum, id est, dulcedinem uerbi sui, et sic sanauit eos: quia multum erant languidi, dum tedio erat eis bene operari: et sanando eripuit eos de interitionibus eorum, non de terrore, non de fame, non de difficultate uincendi peccata, sed de corruptela eorum. Nam quedam corruptela est mentis fastidire quod dulce est. Ergo et de hoc beneficio, sicut de ceteris superioribus, Confiteantur Domino misericordie eius, et mirabilia eius filiis hominum. Sic sacrificent sacrificium laudis, quibus prius erat difficile, omne quod bonum est operari. Sacrificium laudis est, spiritus contribulatus, cor contritum et humiliatum . Unde illud, Sacrificium laudis honorificabit me ; annuntient opera eius in exsultatione, non cum tedio et merore. Qui descendunt mare  in nauibus facientes operationem in aquis multis. Ipsi uiderunt opera Domini, et mirabilia eius in profundo. Ecce hic notatur quarta tentatio periclitationis, scilicet in gubernando populo Dei. Quisquis enim liberatus est ab his tribus tentationibus, dignus est ut et committatur populus Dei gubernandus ubi iam incurrit tentationem grauissime periclitationis, uidelicet naufragii et seditiose tempestatis, que solent oriri in cordibus subditorum. Quod descendunt mare, subaudis intrando nauibus gubernandis, facientes operatorem in aquis multis, id est, in populis multis. Quod per aquas populi intelliguntur, testis est Ioannes in Apocalypsi: ubi interrogans que essent aque ille, responsum accepit quod populi essent . Per mare intelligitur mundus. In quem mundum quisque descendit predicator, quando compatiendo subditis, periclitatur. Quomodo autem mare descendunt si queris, in nauibus subaudis gubernandis, id est, in Ecclesiis edificandis, facientes operationem in aquis multis. Ipsi uiderunt opera Domini, et mirabilia eius necessaria esse in profundo corde, scilicet danda. Quid profundius cordibus humanis? Inde enim uenti plerumque prorumpant et tempestates seditionum, et dissensionibus nauim perturbant: et sic fit ut simul periclitentur et hi qui gubernant, et hi qui portantur, id est, prelati et subditi. Dixit et stetit spiritus procelle, et exaltati sunt fluctus eius. Ideo uiderunt opera Domini et mirabilia eius esse necessaria, quia Dominus dixit, id est, permisit: et stetit  spiritus procelle, id est, contradictio repugnantium subditorum inhorruit uel perdurauit. Quid ipse intelligat per hoc quod dicit, spiritus procelle, ostendit per hoc quod sequitur, et exaltati sunt fluctus eius: quia tunc spiritus procelle dicitur stare in Ecclesia, quando contradictio in cordibus subditorum restringitur. Et iterum: Ascendunt usque ad celos, magna sperando de subditis: uel ascendunt audiendo, et descendunt ad abyssos timendo; et quare descendunt? Quia anima eorum tabescebat, id est, erubescentiam habuit in malis, a subditis perpetratis. Et sic turbati sunt interius: et moti sunt sicut ebrius, amittentes consilium qualiter possint sedari contradictiones repugnantis populi. Et sic omnis sapientia eorum deuorata est: quia ipsi rectores, qua euadendum  erat, ignorabant. Et sic clamauerunt ad Dominum cum tribularentur, et de necessitatibus eorum eripuit eos. Et hoc taliter, quia procellam, id est, perturbationem contradicentium subditorum, statuit in auram, id est, in tranquillitate obedientie. Et sic siluerunt fluctus eius, id est, contradictio repugnantis populi. Audiamus in hac re uocem cuiusdam gubernatoris periclitati, humiliati, atque liberati: Nolo, inquit, fratres, uos ignorare de pressura que facta est in Asia, quia supra uires et supra modum grauati sumus . Responsum enim mortis in nobis habuimus, ut non confidentes in nobis simus, sed in Domino qui suscitat mortuos. Siluerunt fluctus eius. Et letati sunt prelati, quia siluerunt, et eduxit eos in portum uoluntatis eorum, ut non deinceps in mari periclitarentur:  et placato mari, in contradictione populi quasi in portu saluarentur. In mari periclitantur prelati, quando fatigantur contradictione subiecti populi: sed in portu saluantur, quando corda subditorum in obedientiam parantur. Deduxit eos in portum uoluntatis eorum. Unde, Confiteantur Domino misericordie eius, et mirabilia eius filiis hominum exhibita. Et exaltent eum in ecclesia plebis subiecti, et prelati sedentes in cathedra seniorum, laudent eum. Et hoc iuste, quia posuit flumina in desertum, et exitus aquarum in sitim. In superioribus ostense sunt nobis quatuor tentationes, quatuor liberationes, et pro his miserationum Domini confessiones; dehinc ostenditur nobis in posterioribus psalmi, quid operetur Dominus communiter  in Ecclesia, qualiter uidelicet humilibus dat gratiam, et superbis resistit, ut ostendat misericordiam Domini in omnibus esse. Quod dicit, Posuit flumina in desertum, id est, populum Iudeorum cui fluxerunt cognitio legis et prophetica dicta, desertum fecit, et exitus aquarum in sitim. Ubi iterum Iudaicus populus notatur, a quo exierunt diuina precepta quasi aqua: quam nunc posuit in sitim non quod sitiret, sed quia naturaliter sitire deberet. Terram fructiferam posuit in salsuginem, id est, in amaritudinem, ut pre amaritudine non produceret fructus: et hoc non ex iustitia Domini, sed a malitia habitantium in ea, scilicet terra. Hoc enim promeruit Iudaicus populus, qui de littera legis presumebat, ut desertum fieret. Ecce audiuimus quomodo  superbis Deus resistit, audiamus quomodo humilibus dedit gratiam. Nam posuit desertum in stagna aquarum. Per desertum notatur gentilis populus, omni carens irrigatione celesti: quod desertum conuersum est in stagna aquarum, quia qui prius aridi fuerunt, nunc recipientes aquam, id est, dona Spiritus sancti, fructum boni operis produxerunt. Et collocauit illic esurientes, quia quibus prius ignotum erat uerbum Dei, fecit eos esurire panem illum de quo dictum est: Panem nostrum quotidianum da nobis hodie . Et constituerunt ciuitatem habitationis, quia ciues Ierusalem non Babylonie se fecerunt. Babylonia enim ciuitas confusionis, non habitationis est. Ecce iam constituta ciuitate, seminauerunt agros, et plantauerunt uineas; quia qui primi  conuersi fuerunt ex gentibus, aliis predicauerunt, et eos quibus predicauerunt fecerunt agros, ut digni essent excoli uomere predicationis Dei: et non tantum facti sunt agri, sed etiam plantate sunt uinee, ut ab eis exspectaretur uinum: id est, uerbum diuinum quo inebriantur corda hominum. Quod dicit: Et seminauerunt agros, et plantauerunt uineas et fecerunt fructum natiuitatis, id est, natiuum uel naturalem fructum, quia imitati sunt illos, qui eos in fide nasci fecerunt. Unde illud, Pro patribus tuis nati sunt tibi filii . Et alibi, Imitatores mei estote, sicut et ego Christi . Fecerunt fructum natiuitatis, et benedixit eis, et multiplicati sunt quidam eorum nimis, id est, modum excedentes, ut iam non quererent ea que Dei sunt,  sed que sua sunt, sinistra interpretatione Scripturam sacram interpretantes. Unde illud, Intenderunt arcum suum, parauerunt sagittas suas in pharetra, ut sagittent in obscuro rectos corde . Quod dicit, Multiplicati sunt nimis: quia ex eorum multiplicatione minoratus est numerus fidelium. Et iumenta eorum non minorauit, id est, simplices in fide non minorari permisit, sed crescere fecit. Nouit enim Dominus qui sunt eius . uel sic: Iumenta eorum non minorauit, id est, predicatores sanctos non deesse permisit, ut illi qui multiplicati sunt, heretici uidelicet, ab ipsis predicatoribus sanctis, quod tenendum esset, querere possent, si uellent. Et pauci facti sunt, id est, illi qui putabantur multiplicati,  facti sunt pauci, quia omnes qui ab unitate separant se, pauci fiunt. Multi enim sunt, sed in unitate, dum non separantur ab unitate. Cum enim ceperit pertinere ad eos multitudo unitatis, in heresi et in schismate pauci facti sunt. De illis audiuimus Apostolum dicentem: In nouissimis temporibus instabunt tempora seua, erunt enim homines se ipsos amantes, totique sibi placentes; sed utinam sibi displicerent, et Deum amarent . Utinam in difficultatibus clamarent, et de necessitatibus liberarentur, qui de se presumendo pauci facti sunt, et uexati sunt a tribulatione malorum angelorum, subaudis apostatarum; et dolore futuro quem habebunt quando ex opposito transducent illos eorum iniquitates, cum dicturi sunt: Nos insensati,  existimabamus uitam illorum insaniam , etc. uel aliter: Multiplicati sunt nimis. Quibus multiplicatis pauci facti sunt. Numeratus est numerus fidelium, quantum ad hereticos, qui nomine tenus in Ecclesia fuerunt. Et uexati sunt illi pauci a tribulatione malorum, id est, hereticorum, et dolore quoniam dolebunt illos ab Ecclesia discessisse. Effusa est contemptio super principes, id est, contemptibiles habiti sunt heretici, quia principes esse uoluerunt. Que maior contemptio quam anathematizatio? De talibus enim dixit Paulus: Si quis euangelizauerit preter id quod accepistis, anathema sit; et hoc est quod dixit: Effusa est contemptio super principes, quia facti sunt sal infatuatus, proiectus foras. Et errare fecit eos in inuio, et non in uia, subaudis dirigi.  Quia superius in uia directi sunt, ad ciuitatis habitationem peruenerunt. Isti traditi in reprobum sensum et in concupiscentias eorum, semper in inuio errant. Quod dicit, errare fecit eos in inuio, et non in uia, et hoc non inutiliter suis, quia per eorum errorem adiuuit Dominus pauperem, id est, humilem suum, de inopia, de imperfectione illorum, qui ab Ecclesia discesserunt, quia per eos incitantur humiles Domini ad studium inquisitionis et exemplum erroris. Ipsi enim heretici sunt causa quare fideles diligenter inuestigent Scripturas sacras et in eis inquirant conuenientes sententias, quibus se defendant, ne disputatione heretica superentur. Unde illud, Oportet hereses esse, ut et qui probati sunt, appareant  . Sunt etiam heretici exemplum timoris his, qui in Ecclesia permanserunt, quia, dum uident hereticos propter presumptionem uanam, qua de se presumebant, ab Ecclesia separatos, timent presumere, ne si presumpserint, ab unitate Ecclesie separentur, quia necesse est ut qui stat, uideat ne cadat . Quod dicit: Et adiuuit pauperem de inopia: quia quod heretici inopes fuerunt ueritatis, in hoc adiutus est pauper; et quia singulariter dixit pauperem, ne unum tantum intelligeremus, subiungit: et posuit sicut oues familias, id est, Ecclesias fecit esse sub prelatis suis, sicuti oues sunt sub pastoribus. Que omnia per diuinam potentiam sic ineffabiliter operata uidebunt recti, id  est, illi qui cor habent rectitudini Dei complanatum; et letabuntur horum uisione; et omnis iniquitas oppilabit os suum, id est, destruet os hereticorum quando iudicabuntur ab illis recte, quos hic nunc iudicant non recte; uel intransitiue, id est, omnis iniquus, scilicet hereticus. Et quis est sapiens, id est, quis scit sibi cauere in posterum? et custodiet hec, id est, apud se reponet que superius dicta sunt, ut si quandoque tentatione fatigetur, clamet ad Dominum; et liberabitur, et intelliget msericordias Domini. Et nullum meritum suum, nullas uires, nullam potentiam suam attendat, sed miserationes Domini, qui errantem et inopia uerbi Dei indigentem, ad uiam reduxit et pauit, qui pugnantem contra difficultatem peccatorum, et colligatum uinculis ueteris  consuetudinis soluit, et liberat fastidientem uerbum Dei, et tedio quodam pene morientem, missa medicina uerbi sui, recreauit: qui periclitantem inter naufragia et procellosa discrimina, mari placato, in portum salutis perduxit; qui eum constituit in populo suo, non ubi superbis resistit, sed humilibus dat gratiam, ut intus manens multiplicaretur, non foras exiens minueretur. Hec omnia uideant recti et iucundentur, os autem hereticorum propter iniquitatem obstruatur.



PSALMUS CuII. ALLELUIA. CANTICUM PSALMI IPSI DAuID.

»Paratum cor meum, Deus, paratum cor meum: cantabo et psallam in gloria mea. Exsurge psalterium, et cithara: exsurgam diluculo. Confitebor  tibi in populis, Domine, et psallam tibi in nationibus. Quia magna super celos misericordia tua, et usque ad nubes ueritas tua. Exaltare super celos, Deus, et super omnem terram gloria tua, ut liberentur dilecti tui. Saluum fac dextera tua, et exaudi me: Deus locutus est in sancto suo. Exsultabo et diuidam Sichimam, et conuallem tabernaculorum dimetiar. Meus est Galaad et meus est Manasses: et Ephraim susceptio capitis mei. Iuda rex meus, Moab lebes spei mee. In Idumeam extendam calceamentum meum, mihi alienigene amici facti sunt. Quis deducet me in ciuitatem munitam? Quis deducet me usque in Idumeam? Nonne, tu, Deus, qui repulisti nos? et non exibis: Deus in uirtutibus nostris. Da nobis auxilium de  tribulatione, quia uana salus hominis. In Deo faciemus uirtutem, et ipse ad nichilum et deducet inimicos nostros.«



ENARRATIO.

Canticum Psalmi Dauid. uox Christi est in hoc psalmo, commendantis nobis obedientiam suam, quatenus hic eam imitemur, ut in futuro cum ipso glorificemur. Dicit autem sic:

Paratum cor meum, Deus, paratum cor meum. Quasi dicat: Deus Pater, persecutores mei putant sua potestate id agere, ut moriar, et non ex uoluntate mea processisse: quod non est, quia cor meum paratum est, paratum, inquam, est implere tuam obedientiam, quia nemo tollet a me animam meam,  sed ego pono eam; et hoc est quod dicit, Paratum cor meum, et etiam meorum. Unde pro tanto beneficio mihi et meis a te dato, cantabo in me ipso, et psallam in meis in mea gloria, id est, in resurrectione mea, qui contristati sunt in morte mea. Et ut cantem et psallam, tu, corpus meum, quod dicitur psalterium et cithara, morere et exsurge, quod reuera fiet, quia exsurgam diluculo. Psalterium dicitur caro Christi, propter miracula que diuinitus operabatur, cithara, propter experientiam mortis. Exsurgam diluculo. Et quo fructu hoc? Ut confitear tibi, Domine, in populis Iudeorum, et psallam tibi in nationibus, in populis gentium. Et merito confitebor tibi, quia magna super celos misericordia tua, id est, adeo abundauit omnibus in misericordia tua, ut faceret  eos per ipsam misericordiam attingere supercelestem, id est, angelicam creaturam; et usque ad nubes ueritas tua, id est, promissiones tue uere sic implentur, ut ipsi predicatores nubes constituantur, pluendo uerbis, coruscando miraculis, tonando minis. Ut hec omnia fiant, Exaltare super celos, Deus, me homine subaudis exaltato; et super omnem terram gloria tua, id est, gloriosa resurrectio tua manifestetur, ut sic liberentur dilecti tui, licet non palee. Et ut liberentur, saluum fac dextera tua, et exaudi me. Et reuera exaudies me in meis, quia Deus locutus est in sancto suo, id est, in me sancto suo disposuit se exauditurum genus humanum; iuxta illud: »Multifariam multisque modis olim Deus loquens patribus in prophetis, nouissime diebus istis  locutus est nobis in Filio .« Quod dicit: locutus est nobis in sancto suo. Unde exsultabo et diuidam assumendo Sichimam, quia unus assumetur, et alter relinquetur . Sichima interpretantur humerus. Ubi intelliguntur illi quibus leue est iugum Domini in humeris suis portare. Et conuallem tabernaculorum dimetiar, id est, illos assumam qui in tabernaculo militare uolunt. Et meus est Galaad, id est, sancti martyres, qui plura in se exaceruant testimonia, non dubitantes testes fieri usque ad effusionem sanguinis. Meus est Manasses, id est, quique obliuiscentes ea que retro sunt, et in anteriora se extendentes; et Ephraim susceptio capitis mei, id est, quique fructificantes Deo, et non sibi suscipientur a capite meo, Deo scilicet mihi personaliter  unito. uel Ephraim susceptio capitis mei, id est, reclinatorium, ubi quasi deposito capite quiescam; iuxta illud: »uulpes foueas habent, et uolucres celi nidos, Filius autem hominis non habet ubi caput suum reclinet .« Iuda, rex meus, id est, confessi, erunt reges mei et sacerdotes. Moab, id est, quisque sine lege uiuens erit lebes, id est, refectio spei mee, quia quanto maiorem mihi inferent tribulationem, tanto maiorem habeo spei corroborationem uel certitudinem. Et quomodo hec omnia fient? Quia in Idumeam, id est, in externos extendam calceamentum meum, id est, notificari faciam incarnationem meam. uel extendam calceamentum meum, id est, pedes calceatos,  predicatores uidelicet, in preparatione Euangelii pacis. Et sic mihi alienigene amici facti sunt, id est, fient, uel predicatione iam facti sunt. »Et quis deducet me in ciuitatem munitam? quis deducet me usque in Idumeam? Nonne tu, Deus, qui repulisti nos?« id est, qui repellere nos uideris, non dando nobis ut corporaliter uincamus. »Et non egredieris, Deus, in uirtutibus nostris«. Et quia hec facis, »Da nobis auxilium de tribulatione,« ut ipsa tribulatio corroboret nos, ne interius uincamur. Et quare rogo auxilium de tribulatione, quantum ad interiorem hominem? Quia uana est salus exterioris hominis. Et quia uana est salus exterior, ideo nos, abiecta salute illa, »in Deo faciemus uirtutem, et ipse ad nichilum deducet« tribulantes nos, id est, pro nichilo  reputare nos faciet persecutiones inimicorum nostrorum.



PSALMUS CuIII. IN FINEM PSALMUS DAuID.

»Deus, laudem meam ne tacueris, quia os peccatoris et os dolosi super me apertum est. Locuti sunt aduersum me lingua dolosa, et sermonibus odii circumdederunt me, et expugnauerunt me gratis. Pro eo ut me diligerent, detrahebant mihi: ego autem orabam. Et posuerunt aduersum me mala pro bonis, et odium pro dilectione mea. Constitue super eum peccatorem, et diabolus stet a dextris eius. Cum iudicatur, exeat condemnatus, et oratio eius fiat in peccatum. Fiant dies eius pauci, et episcopatum eius accipiat alter. Fiant  filii eius orphani, et uxor eius uidua. Nutantes transferantur filii eius, et mendicent, eiiciantur de habitationibus suis. Scrutetur fenerator omnem substantiam eius, et diripiant alieni labores eius. Non sit illi adiutor, nec sit qui misereatur pupillis eius. Fiant nati eius in interitum, in generatione una deleatur nomen eius. In memoriam redeat iniquitas patrum eius in conspectu Domini, et peccatum matris eius non deleatur. Fiant contra Dominum semper et dispereat de terra memoria eorum, pro eo quod non est recordatus facere misericordiam. Et persecutus est hominem inopem et mendicum, et compunctum corde mortificare. Et dilexit maledictionem, et ueniet ei: et noluit benedictionem et elongabitur ab eo.

 Et induit maledictionem sicut uestimentum, et intrauit sicut aqua in interiora eius, et sicut oleum in ossibus eius. Fiat ei sicut uestimentum quo operitur, et sicut zona qua semper precingitur. Hoc opus eorum qui detrahunt mihi apud Dominum, et qui loquuntur mala aduersus animam meam. Et tu, Domine, Domine, fac mecum propter nomen tuum, quia suauis est misericordia tua. Libera me, quia egenus et pauper sum ego, et cor meum conturbatum est intra me. Sicut umbra cum declinat, ablatus sum, et excussus sum sicut locuste. Genua mea infirmata sunt a ieiunio, et caro mea immutata est propter oleum. Et ego factus sum opprobrium illis: uiderunt me, et mouerunt  capita sua. Adiuua me, Domine Deus meus, saluum me fac secundum misericordiam tuam. Et sciant quia manus tua hec, et tu, Domine, fecisti eam. Maledicent illi, et tu benedices: qui insurgunt in me, confundantur: seruus autem tuus letabitur. Induantur qui detrahunt mihi, pudore: et operiantur sicut diploide confusione sua. Confitebor Domino nimis in ore meo, et in medio multorum laudabo eum. Quia astitit a dextris pauperis, ut saluam faceret a persequentibus animam meam.«



ENARRATIO.

In finem psalmus Dauid. uox est in hoc psalmo capitis principaliter agentis de Iuda traditore suo, et per eum de omnibus aliis persecutoribus, quia  sicut illa que Petro dicebantur, hec uidelicet, quecunque ligaueris , etc., ad omnes rectores pertinent, sic et hec que de Iuda dicuntur ceteris persecutoribus adaptantur. Initium psalmi tale est:

»Deus, laudem meam ne tacueris, quia os peccatoris et dolosi super me apertum est.« Quasi dicat caput nostrum: Persecutores mei non tacuerunt meam uituperationem, dicentes: Demonium habes , et multa id genus. »Tu autem, Deus Pater, ne taceas laudem meam.« Que maior laus quam notificari hominem esse uerum Deum de Deo uero? quod in infirmitate nunc latet reuelabitur autem post. Quod dicit: Ne taceas laudem meam: et opus est ut non taceas, quia os peccatoris, id est legis  transgressoris, et dolosi super me apertum, me uituperando. Sed ecce patet quia falsa est uituperatio, quam non tacet peccator et dolosus. Patet etiam quia uera est laus, quam non tacet Deus. Deus enim uerax, omnis homo mendax , quia non est homo uerax, nisi in quo loquitur Deus. Laus autem maxima est unigeniti Filii Dei, quia hoc ipsum laus est quod est unigenitus Filius Dei predicatus. Locuti sunt aduersum me lingua dolosa, et sermonibus odii circumdederunt me et expugnauerunt me gratis. Tunc locuti sunt aduersum eum lingua dolosa, quando eum tanquam magistrum bonum captiosa adulatione laudabant . Unde alibi: »Et qui me laudabant aduersum me iurabant .« Circumdederunt me sermonibus  odii, quando aperte clamabant: Crucifige, crucifige eum . Et expugnauerunt me gratis, id est sine causa, quia sicuti gratis pie amant, ita impii gratis odio habent. Pro eo ut me diligerent, detrahebant mihi. Prosequitur qualiter pugnabant contra eum. Nam in hoc quod promeruit ut eum diligerent, detrahebant mihi: ego autem orabam: Pater, ignosce illis, quia nesciunt quid faciunt . Et posuerunt aduersum me mala pro bonis, et odium pro dilectione mea. Sex sunt in isto genere differentie que commemorate animaduerti facillime possunt: Reddere bona pro malis, non reddere mala pro bonis. Reddere bona pro bonis, reddere mala pro malis. Non reddere bona pro bonis, reddere  mala pro bonis. Due prime retributiones ad bonos tantum pertinent, quia perfecte boni reddunt bona pro malis, et non reddunt mala pro bonis. Due uero ultime, non reddere bona pro bonis, et reddere mala pro malis ad iniquos tantum pertinent. De hac autem retributione qua redditur malum pro bono, hic dicitur, et posuerunt aduersum me mala pro bonis. Due autem retributiones, reddere bona pro bonis, et reddere mala pro malis, communes sunt mediocriter bonis, et mediocriter malis. Nam et mediocriter boni reddunt mala pro malis, et mediocriter mali bona pro bonis. »Constitue super eum peccatorem, et diabolus stet a dextris eius.« Ecce predicit quid futurum sit populo de persecutione sua, non ex maleuolentia, sed aggratulando diuine sententie,  quasi sic dicat: Quia populus ille me caput habere noluit, ergo constitue super eum peccatorem, id est Antichristum caput habeant, et diabolus stet a dextris eius, id est opera diaboli habeant potiora. Qui me noluerunt imitari et caput habere uenientem in nomine tuo suscipient alium uenientem in nomine suo. »Cum iudicatur« hic populus interius sic, ut »qui in sordibus est sordescat adhuc :« »exeat condemnatus,« id est, finiat uitam in condemnatione ut quandoque duplici condemnatione condemnetur. Et oratio eius fiat in peccatum, quia omnis oratio, que non fit per mediatorem nostrum Iesum, non delet peccatum, sed potius auget, quia fit in preuaricatione. Fiant dies eius pauci, id est, parum temporis uiuat Iudas. Et episcopatum eius, id est,  apostolatum Iude apostoli alius  accipiat. uel, fiant dies eius pauci, id est dies, quos putant Iudei prolongare in habendo locum et gentem , minuantur, et episcopatum eius accipiat alter, me uidelicet factum episcopum illius populi accipiat gentium populus. Fiant filii eius orphani, amisso rege, uel Patre Deo, uel patribus. Nutantes transferantur filii eius, id est, incerti et instabiles ubicunque, »et mendicent, eiiciantur de habitationibus suis. Scrutetur fenerator,« id est, diabolus, omnem substantiam eius, id est, omne peccatum illius populi, ut nulla ei condonentur peccata, quia non est reconciliatio nisi per Christum. Fenerator, id est, diabolus, quia, cum aliquis aliquem exterius occidit, diabolus interius  eum occidit, que occisio grauior est exteriori, quia qui intus occiditur, nisi resipiscat, eternali igne tandem punietur. Huius feneratoris substantia peccata sunt, quia in peccatis delectatur, et per peccata quasi esse habet. Et diripiant alieni labores eius. Hoc historialiter factum est, quando regnum Iudeorum possedit gentilis populus. uel, labores eius rapiant alieni, id est, gentes recipiant promissionem factam Iudeis, iuxta illud, »Alii laborauerunt, et uos in labores eorum intrauistis .« »Non sit illi adiutor, nec sit qui misereatur pupillis eius,« id est, reliquiis populi, iam fine facto. Fiant nati eius in interitum, id est, ad hoc tantum nascantur, ut intereant, in generatione una deleatur nomen eius, id  est, non regeneretur populus ille, ut ei dimittantur peccata, sed »in generatione una deleatur nomen eius.« »In generatione una« permanet qui non regeneratur, sine qua regeneratione nullus saluari potest, Domino testante: »Nisi quis renatus fuerit denuo, non potest introire in regnum Dei ;« »in memoria redeat iniquitas patrum eius in conspectu Domini,« ut non tantum puniatur populus ille de peccato proprio, sed etiam de peccatis patrum in Aegypto peccantium: iuxta illud, »uindicabo in tertiam et quartam generationem ,« »et peccatum matris eius non deleatur:« sed »fiant« iniquitas patrum et peccatum matris »contra Dominum semper, et dispereat de terra memoria eorum,« id est, non recordetur Dominus eorum amplius, ut reuocet eos  ad penitentiam: et hoc eo, id est, ideo, quia populus ille Iudeorum non est recordatus facere misericordiam, ut, occiso capite, cessaret membrorum persecutio. »Et persecutus est hominem inopem et mendicum, et compunctum corde mortificare,« id est, Christum compunctum corde in suis persecutus est populus ille. Compuncti corde fuerunt illi qui dixerunt: Quid faciemus, uiri fratres ? Et ille qui dixit: Quid me uis facere ? In quibus talibus persecutus est Dominum. Et dilexit maledictionem Iudas, uel populus ille dicens: »Sanguis eius super nos, et super filios nostros .« »Et ueniet ei, et noluit benedictionem, et elongabitur ab eo. Et induit maledictionem sicut uestimentum, et intrauit sicut aqua in interiora eius:« interius et  exterius maledictus est Iudas, uel populus ille qui abominabilis omnibus factus est exterius, et interius excecatus: et sicut oleum in ossibus eius, id est, sicut oleum ossa penetrat, ita eos maledictio. »Fiat ei sicut uestimentum quo operitur, et sicut zona qua semper precingitur.« Solent qui utuntur laxis uestibus se precingere, ut expediti sint ad operandum quod uolunt. Sic populus ille operatur maledictionem. Et precingatur, id est, expeditus sit ad omne malum perpetrandum, ut malum non repentinum, sed dispositum faciat. »Hoc opus eorum qui detrahunt mihi apud Dominum, et qui loquuntur mala aduersus animam meam.« Quasi dicat: Quod induti sunt maledictione, hoc non iniuste euenit eis, quia hoc est opus eorum, id est, hanc maledictionem  operabantur sibi apud Dominum mihi detrahendo, et mala aduersus animam meam loquendo. uel, hoc opus eorum apud Dominum, id est, presciuit ut ita operarentur, apud Dominum, dico, apud quem constat, ut qui in sordibus est, sordescat adhuc . »Et, tu, Domine, fac mecum propter nomen tuum,« Quasi dicat: Hoc illis eueniat. Tu autem Domine, fac mecum, id est, mecum operare propter nomen tuum glorificandum, ut intelligant homines eadem opera esse mea et tua: uel, operare mecum, quasi dicat: ego operor perseuerando in obedientia, et tu operare mecum, uertendo ad communem omnium utilitatem quod ipsi faciunt ad unius damnationem. Te rogo ut mecum opereris, quia suauis est  misericordia tua, id est, reconciliatio humani generis que per mortem meam uentura est. »Libera me, quia egenus et pauper sum ego, et cor meum conturbatum est intra me« quia, etsi tristis appareo, non est mihi tristitia ex potestate inferentium, sed ex propria uoluntate tristis appareo. »Sicut umbra, cum declinat, ablatus sum,« quia sicut, declinante umbra, fit nox, ita ex carne mors sequitur, et excussus sum sicut locuste, quia, me relicto, omnes fugerunt ; uel excussus sum, id est, excussi sunt mei sicut locuste, quia fugati sunt ubique a persecutoribus. Genua mea infirmata sunt a ieiunio, id est, illi qui fortiores fuerunt inter membra mea, apostoli uidelicet infirmati sunt a ieiunio, id est, a presentia mea recedentes, a qua semper reficiebantur.  Et tamen licet infirmata sunt, immutata sunt tandem propter oleum, id est, propter donum Spiritus sancti quod receperunt, et non tantum fortiores infirmati sunt, sed etiam caro mea, id est, illi, qui infirmiores fuerunt in membris meis, confortati sunt propter oleum, id est, gratiam Spiritus sancti. uel sic, caro mea immutata est propter oleum, id est, carnalis intellectus meorum infirmatus, per gratiam Spiritus sancti immutatus. uel, caro mea immutata est propter oleum, id est, propter suauitatem resurrectionis. Et ego factus sum opprobrium illis, quia sicuti me persequebantur, ita et meos: »uiderunt me et mouerunt capita sua;« sed, tu, »Domine Deus meus, adiuua me, saluum me fac secundum misericordiam tuam.« Et sciant, id est, intelligant quia  manus tua hec, id est, potentia tua hec omnia fecit, ut sic intelligant quod non haberent potestatem, nisi illis a te data fuisset . Quod dicit, »et sciant quia manus tua hec, et tu, Domine, fecisti eam. Maledicent illi, et tu benedices. Qui insurgunt in me confundantur, seruus autem tuus,« non dico letetur, sed letabitur. Induantur qui detrahunt mihi, pudore, id est, plene confundantur intus et foris, uel ante Deum et ante homines, et operiantur sicut diploide confusione sua. Diplois est uestis duplex, nullam habens partem inuersam, ubi notatur plenaria confusio. Confitebor Domino nimis in ore meo, id est, ualde in ore meo. Quasi dicat: Illi hoc habeant quod dictum est. Ego autem confitebor Domino nimis, id est, ualde in ore meo, id est, consono corde. Et  in medio multorum, id est, in corde fidelium, laudabo eum. Quia astitit a dextris pauperis, id est, qui mihi pauperi et meis pauperibus in dextera, id est, in potiori parte semper fuit, faciens eos diligere dextera, id est, potiora: ad hoc »astitit a dextris pauperis, ut saluam faceret a persequentibus animam meam,« id est, mei et meorum, non ita ut non tribularentur, sed ne eis conformarentur, ut illud: »Pater, non rogo ut tollas eos de mundo, sed ut serues eos a malo .«



PSALMUS CIX. PSALMUS DAuID.

»Dixit Dominus Domino meo: Sede a dextris meis, donec ponam inimicos tuos scabellum pedum tuorum.  uirgam uirtutis tue emittet Dominus ex Sion; dominare in medio inimicorum tuorum. Tecum principium in die uirtutis tue in splendoribus sanctorum, ex utero ante luciferum, genui te. Iurauit Dominus, et non penitebit eum: Tu es Sacerdos in eternum secundum ordinem Melchisedech. Dominus a dextris tuis, confregit in die ire sue reges. Iudicabit in nationibus, implebit ruinas, conquassabit capita in terra multorum. De torrente in uia bibet, propterea exaltabit caput.«

Tempus constituit Deus Pater promissis suis, constituit etiam tempus eis que promisit implendis. Tempus promissionum fuit a tempore prophetarum usque ad tempus Ioannis Baptiste, a tempore Ioannis Baptiste et deinceps usque ad  finem mundi tempus est implendi que promisit. Promisit enim hominibus diuinitatem, mortalibus immortalitatem, peccatoribus iustificationem, abiectis glorificationem, et quidquid promisit, indignis promisit, ut non quasi operibus merces redderetur, sed nomini suo gratia daretur. His promissis adimplendis, non quemlibet principem, aut angelum, aut archangelum, mediatorem promisit, sed unicum Filium, ut, qua uia nos perducturus esset ad id quod promisit, per ipsum Filium suum ostenderet et probaret. Unigenitus itaque Filius Dei, uenturus ad homines, hominem erat assumpturus, et per id quod promisit, homo futurus, moriturus, resurrecturus, in celum ascensurus, sessurus ad dexteram Patris, et impleturus in  gentibus quod promisit, et post impletionem promissionum, impleturus ut ueniat, et quod prerogauit, exigat, discernat uasa ire a uasis misericordie , reddat impiis quod minatus est, reddat iustis quod pollicitus est. Hoc ergo totum prophetandum fuit, prenuntiandum, commendandum, ne subito ueniens horreretur, sed creditum exspectaretur, que omnia Propheta in hoc psalmo nobis pronuntiat et commendat, sic dicendo:

»Dixit Dominus Domino meo: Sede a dextris meis.« Quod uersus iste de Domino Filio accipiendus sit, ipsemet Dominus et Saluator noster Dei Filius in Euangelio ostendit, quia, cum quereret a Iudeis: Cuius Filium Christum dicerent, et respondissent; Dauid: ille continuo respondens, ait: »Quomodo  ergo uocat eum Dominum Dauid, dicens: Dixit Dominus Domino meo: Sede a dextris meis? « Non hec quesiuit Dominus interrogans, ut discere uellet a Iudeis, sed ut eos doceret, si nescirent, ut dicerent: Tu, dic nobis. Sed, quia miseri fuerunt et perditi, maluerunt inflata taciturnitate disrumpi quam humili confessione edoceri. Dicat ergo magister noster, et doceat nos quid sibi respondeamus. Respondeamus illum Filium esse Dauid, sicut Iudei, quia nisi Filius esset Dauid, nequaquam diceret Euangelium: »Liber generationis Iesu Christi Filii Dauid .« »Quomodo ergo Dauid in spiritu uocat eum Dominum, dicens: Dixit Dominus Domino meo: Sede a dextris meis?« uere  Dominus Dauid, quia »in principio erat uerbum, et uerbum erat apud Deum, et Deus erat uerbum .« Sed quia propter infirmitatem nostram carne despecta iacebamus, »uerbum caro factum est, et habitauit in nobis.« Ecce filius Dauid, et Dominus Dauid. Ecce recte respondissent Iudei, si eum credidissent Dominum Dauid, de quo ipse Dauid dicit sic: Dixit Dominus Pater Domino meo, secundum humanitatem filio meo, et Domino meo secundum diuinitatem. Et quod dicit pro experta malitia, pro completa obedientia: »Sede a dextris meis,« id est, recipe me ad dexteram meam, id est, in priori parte mea, nunquam inde mouendus, nulli secundum carnem manifestandus, »donec ponam inimicos tuos scabellum pedum tuorum,« id est, quoadusque  omnes inimicos suos subdam potestati: quod erit in nouissima die, quando unusquisque recognoscet se potentie Domini obligatum, quia quisque erit sub pedibus eius, uel uictus, uel adoptatus, et habebit ibi, uel locum pene, uel locum gratie. Nota quod dicit: Sede. In hoc enim notatur humana natura que a uerbo Domini assumpta est. Diuinitas enim nec sedere, nec stare dicitur. Mirabile est mysterium Christi sedentis ad dexteram Patris. Occultatur, ut credatur; subtrahitur, ut speretur. Hec est iustitia ut per fidem speremus in eum quem non uidemus, ut, fide mundati, postea uideamus illum in quem nunc non uisum credimus. De hac iustitia, Dominus in celum ascensurus, dixit: »Cum uenerit Paracletus quem ego mittam uobis, ille arguet  mundum de peccato et de iustitia et de iudicio .« Et quid intelligeret iustitiam exposuit. »De iustitia, inquit, quia ad Patrem uado.« Et hec est iustitia uera ut credamus eum ad Patrem iuisse, et ibi ad dexteram eius sedere quoadusque uenturus est iudicare tam pios quam impios. »uirgam uirtutis tue emittet Dominus ex Sion, dominare in medio inimicorum tuorum,« quasi dicat: »Dixit Dominus Domino meo: Sede a dextris meis:« quod hoc ordine fiet, quia ipse Dominus Pater, est uirga uirtutis tue, id est, sceptrum dominationis tue, regnum uidelicet uirtuosum, et hoc incipiendum in Sion, quia salus ex Iudeis est . Et dixit etiam Dominus Pater tibi, o Domine Fili, »dominare in medio inimicorum tuorum,« id est, potentiam  tuam exerce in medio paganorum et hereticorum qui tuos undique circumdant. uel, »dominare in medio inimicorum tuorum,« id est, in cordibus illorum qui ex inimicis fient amici tui. Et merito dominaberis, qui ego tecum principium, et tu meum principium, non quod duo principia sint, sed quia ego in te, et tu in me , quod apparebit non in die infirmitatis tue, sed in die uirtutis tue, id est, in claritate eternitatis, que claritas est ineffabilis, lux ineffabilis, fons inexhaustibilis, ueritas sine defectu, et ero tecum principium in splendoribus, id est, quando sancti erunt in splendore, id est, in nimia claritate, non iam terrenam carnem gestantes, nec in mortali corpore gementes, sed in gloria incorrutionis  et immortalitatis fulgentes, iuxta illud: »Fulgebunt iusti sicut sol in regno Patris eorum .« uel aliter: Tecum ero »principium in die uirtutis tue,« et ero principium »in splendoribus sanctorum,« id est, in Spiritu sancto, per quem habent sancti quidquid splendoris habent. Pluraliter dicit, propter diuersa dona Spiritus sancti: ex utero ante luciferum genui te, quasi dicat: uere tecum sum ego principium, quia ego genui te ex utero, id est, ex intima substantia mea et secreto esse meo, ante luciferum, id est, ante omnia opera: lucifer dignior stella est inter ceteras stellas, et ideo sicut constat Dominum Filium fuisse ante luciferum, sic constat eum fuisse ante omnes alias, et sic ante omnia tempora, quia per eum omnia facta sunt:  »iurauit Dominus, et non penitebit eum: Tu es sacerdos in eternum secundum ordinem Melchisedech:« Quasi dicat: Hoc dixit Dominus Pater de regno tuo, o Domine Fili, de sacerdotio autem tuo, quid? iurauit Dominus. Ecce iurat Dominus, qui hominem iurare prohibet ne in periurium prolabatur, et ideo magis Deus, qui in periurium non potest labi: homo autem, qui per consuetudinem peccandi in periurium potest cadere, prohibetur non iurare. Tanto enim longius est a periurio quanto erit longius a iurando. Cur ergo non iuret Dominus cum Domini iuramentum promissionis sit firmamentum ? Iurat homo, et in iuramento Deum uocat testem. Hoc est enim iurare, Dominum testificari, et ideo cauendum est, ne in aliqua falsitate  homo Deum adhibeat testem. Si ergo iurando Deum testatur, cur non et iurando Deus testetur seipsum? quod dicit, Iurauit Dominus, et non penitebit eum, per penitentiam mutatio rerum significatur: quomodo tu, homo, cum aliquid te peniteat, doles factum quod fecisti, sic quando Deus aliquid preter spem hominum, id est, preter quam sperant homines, mutat in aliud, penitere se dicit usque adeo ut eum peniteat de pena nostra, si nos penituerit de mala uita nostra. Iurauit ergo Dominus, id est, firmauit, et non penitebit eum, quia non mutabit, quid iurauit? »Tu es Sacerdos in eternum,« ideo in eternum quia non penitebit eum: sed secundum quid Sacerdos? Non secundum ordinem Aaron, qui precepit offerri hostias et uictimas ueteris Testamenti.  Illa enim sublata sunt, euerso iam templo, remoto illo sacerdotio, pereunte uictima et sacerdotio, sed secundum ordinem Melchisedech. Melchisedech interpretatur summus pontifex, uel rex iustitie. Ipse enim rex fuit, et sacerdos primus offerens in figuram nostri sacrificii panem et uinum, et illius sancte Eucaristie que in corpore et sanguine Domini quotidie conficitur in Ecclesia, et ideo etiam sacrificium Melchisedech dignius est sacrificio Aaron, quia hoc fuit prius, illud posterius. »Dominus a dextris tuis« ens, »confregit in die ire sue reges:« quasi dicat: Tu, pater, iurasti de Filio tuo, et dixisti: »Tu es Sacerdos in eternum secundum ordinem Melchisedech,«  et merito, quia ipse Filius a dextris tuis ens, confregit in die ire sue reges, id est, in consideratione ire sue future reges, id est, in seculo excellentiores. Et quomodo hoc? iudicabit, id est, iusta iudicia exercebit in nationibus, id est, in gentibus, et iudicando implebit ruinas, id est, quosdam humiliari faciet, ut in se exaltentur: et tandem conquassabit capita, id est, ceruicositatem et superbiam multorum in terra uiuentium, siue etiam morientium, et hoc quo ordine fiet? De torrente in uia bibet. Torrens hic fluxum mortalitatis significat, de quo torrente Dominus bibit in uia, quia etiam mortem in humano corpore gustauit: »propterea exaltabit caput,« quia ei dabitur »nomen quod est super omne nomen .« Potest legi psalmus iste ordine preposterato  sic: »Dixit Dominus Pater Domino meo« Filio, istud uidelicet: Ego »tecum principium,« id est, tibi equalis ens, quod apparebit in die uirtutis tue, id est, in claritate eternitatis tue, quando mihi apparebis equalis, id est, in gloria illa de qua dictum est: Tollatur impius ne uideat gloriam Dei , quia formam hominis uidebunt tam impii quam pii. Forma autem glorie eius tantum uisioni piorum concessa est. Quod dicit: »Tecum principium in die uirtutis tue, »et non solum tecum, o Fili, principium, sed etiam principium in splendoribus sanctorum, id est, cum Spiritu sancto, quia ego Pater in te, Fili, principium et in Spiritu sancto, quia et tu, Filius, et Spiritus sanctus, ex me, non ego ex uobis, cum Filio tamen ego Pater principium,  et cum Spiritu sancto: quia principium Pater, principium Filius, principium Spiritus sanctus. Et ego Pater, o Fili, ex utero ante luciferum genui te. Et, ergo pro experta malitia et completa obedientia, »sede a dextris meis, donec ponam inimicos tuos scabellum pedum tuorum.« Et quasi quereres, quomodo, uel quo hoc ordine fiet? sic sequitur: »uirgam uirtutis tue emittet Dominus ex Sion, dominare in medio inimicorum tuorum. Tecum principium in die uirtutis tue in splendoribus sanctorum, ex utero ante luciferum genui te.« Et hoc quantum ad deitatem. Quantum autem ad susceptionem carnis, quid? »Iurauit Dominus, et non penitebit eum: tu es Sacerdos in eternum secundum ordinem Melchisedech: Dominus a dextris tuis:«  Quasi dicat: Hoc iurauit Dominus Pater de te, Domine Fili, et ipse Dominus ens a dextris tuis, iuxta illud: »Qui astitit a dextris pauperis .« »Confringet in die ire sue reges,« id est, in seculo potentiores humiliabit in die ire sue, id est, eo tempore quo maxime ipsi reges seuire permittentur. uel in die ire sue, die uidelicet nouissima, quando ira Domini omnibus apparebit.

Et hic interim iudicabit in nationibus, id est, in gentibus, et »implebit ruinas, conquassabit capita in terra multorum.« Et quomodo hoc fiet? Quia Dominus Filius, »de torrente in uia bibet, propterea exaltabit caput.«



PSALMUS CX. ALLELUIA.


»Confitebor tibi, Domine, in toto corde meo, in consilio iustorum et congregatione. Magna opera Domini, exquisita in omnes uoluntates eius. Confessio et magnificentia opus eius, et iustitia eius manet in seculum seculi. Memoriam fecit mirabilium suorum misericors et miserator Dominus, escam dedit timentibus se. Memor erit in seculum testamenti sui, uirtutem operum suorum annuntiabit populo suo. Ut det illis hereditatem gentium, opera manuum eius ueritas et iudicium. Fidelia omnia mandata eius, confirmata in seculum seculi, facta in ueritate et equitate. Redemptionem misit Dominus populo suo, mandauit  in eternum testamentum suum. Sanctum et terribile nomen eius, initium sapientie timor Domini. Intellectus bonus omnibus facientibus eum, laudatio eius manet in seculum seculi.«



ENARRATIO.

Alleluia, Alleluia, Alleluia, ut superius dictum est, laudate Dominum interpretatur. Quod alleluia geminatum cantamus constituto tempore, a Sabbato uidelicet septimane Paschalis usque ad Sabbatum quod continetur intra dies Pentecostes ut impleantur quinquaginta dies, et hoc totum ad nostram doctrinam et ad figuram. Sicut enim dies illi quadraginta uel septuaginta que precedunt diem resurrectionis Dominici corporis merorem istius significant, sic quinquaginta dies, qui solemniter  gratuita hilaritate succedunt, significant annum iubileum in quo quisque a debito soluitur, et seruus liber efficitur . Quem annum iubileum custodiebant Iudei semper post quinquaginta annos, et hoc in figura dierum illorum in quibus qui hic operantur ut serui recipientur ut filii, et, illis laborantibus in hac uita, merces illa soluetur quam primis et nouissimis paterfamilias equalem dedit . Propterea autem equalem, quia singuli, primi uidelicet et nouissimi, singulos denarios sunt recepturi. In consideratione huius eternitatis iam existens Propheta, et exhortando alios ne otiosi sint in uinea, ut tandem denarium reciperent in uespera, sic dicit:

»Confitebor tibi, Domine, in toto corde meo,  in consilio iustorum et congregatione.« Confessio non semper peccatorum est, sed aliquando laus Dei que deuotione confessionis exprimitur: illa luget, hec gaudet; illa medico uulnus ostendit, hec de sanitate medico gratias agit. Hec confessio quemdam non solum ab omni malo liberauit, sed a malignis hominibus separauit, et ideo audiamus ubi confiteatur Domino. Nam inquit: Confitebor tibi, Domine, in toto corde meo. Et ut confitear, ero hic in consilio iustorum, ut tandem sim in congregatione illorum. Consilium iustorum est, non sequi uoluntates suas, sed uoluntates Domini. In quo consilio qui hic inuenitur in congregatione iustorum tandem recipietur. uel sic: »Confitebor tibi, Domine, in  toto corde meo,« positus, subaudis, in consilio iustorum, et hoc non in occulto, sed in congregatione, id est, coram hominibus attendens te dicentem: »Qui me confessus fuerit coram hominibus, confitebor et ego eum coram Patre meo .« Potest esse uox capitis in hoc psalmo, quasi sic dicentis: Pater me ita exaltauit, sicut predixit Propheta: et ego exaltatus, confitebor, id est, confitebuntur mei, »in toto corde meo, in consilio iustorum et congregatione.« Et merito confitebor Domino, quia opera Domini magna sunt inquirentibus, et sunt exquisita, eundo subaudis, in omnes uoluntates eius: que sunt opera Domini, nisi peccatoris iustificatio, uel peccatoris damnatio, si conuerti noluerit? et nichil fit preter uoluntatem Domini.  Sicut enim in se confidentem non deserit eius misericordia, ita eius iustitia nullius iniquitatem permittit impunitam, cum flagellat etiam filium quem recipit , et sic quidquid elegeris, non deerit omnipotenti unde suam de te compleat uoluntatem: quare eligat sibi homo quodlibet, uel ut per misericordiam saluetur uel ut per iustitiam damnetur.

Hec sunt »opera Domini exquisita in omnes uoluntates eius.« Non enim sic constituta sunt opera Domini, ut creatura in libero arbitrio constituta, Creatoris superet uoluntatem, etiam si contra eius faciat uoluntatem. Non uult Deum ut pecces, nam prohibet. Tamen si peccaueris, ne putes hominem fecisse quod uoluit, et Deo accidisse quod  noluit. Sicut enim uult ut homo non peccet, ita uult peccanti parcere, ut reuertatur et uiuat, ita uult postremo in peccato perseuerantem punire, ut iustitie potentiam contumax non euadat, ut quidquid homo eligat, non desit omnipotenti unde suam compleat uoluntatem.

»Confessio et magnificentia opus eius, et iustitia eius manet in seculum seculi.« Quia opera Domini magna dixit, exsequitur que sint. Opus enim eius est confessio, quam operatur in suis, faciendo eos per confessionem magnificos, et iustitia eius manet in seculum seculi, quia suis dat perseuerantiam, ut in iustitia permaneant, et ne ad ollas carnium in Aegypto respiciant : quia »sine penitentia sunt  dona Dei et uocatio Dei .« uel sic: Iustitia eius qua reddet piis quod pollicitus est, et impiis quod minatus est, »manet in seculum seculi. Memoriam fecit mirabilium suorum misericors et miserator Dominus, escam dedit timentibus se.« Quia dixit confessionem opus eius esse, ut sciamus unde confessio procedat subiungit: quia misericors est Dominus in promissis, et miserator in exhibendis que promisit, Memoriam faciet mirabilium suorum, id est, memorari facit suos que olim in figura contingebant, et in illis attendere que spiritaliter in fine temporum complenda erant. Et qualiter hoc fiet? Escam dedit timentibus se, uidelicet que non corrumpitur, panem illum qui de celo uenit, ex quo reficiuntur  quotidie fideles et refecti intelligunt mirabilia Domini.

Memor erit in seculum testamenti sui. Quasi dicat: Ideo dedit escam timentibus se, quia memor fuit testamenti sui in seculum, scilicet extendendi, illius testamenti uidelicet, quod in semine Abrahe benedicende essent omnes gentes : »uirtutem operum suorum annuntiabit populo suo.« Populus Domini sunt hi qui in occulto sunt Iudei; istis annuntiata est uirtus Domini, quia spiritaliter intellectum in his, que olim in figura facta sunt , receperunt, quia, per mare Rubrum quod transierunt, baptismum intellexerunt. Ipsi exierunt de Aegypto per mare Rubrum, nos exiuimus de seculo per baptismum. Ipsi circumcidebantur carne,  nos circumcidimur circumcisione non manufacta. Ipsi grossum Sabbatum celebrauerunt, nos Sabbatum delicatum: que omnia sunt decus operum Domini, uel uirtus operum suorum, que operatur in suis uelle, et pro bona uoluntate perseuerare . Quod annuntiat cum dicit: »Qui perseuerauerit usque in finem, hic saluus erit .« »uirtutem operum suorum annuntiabit populo suo.« Ad hoc uidelicet, ut det illis hereditatem, id est, ipsas gentes imitari faciet populum suum, et sic adducat alias oues que non sunt ex hoc ouili .

Ut det illis hereditatem gentium, illos, dico, in quibus sunt opera manuum eius, hec uidelicet, ueritas et iudicium. Nam operando in eis ueritatem et iudicium,  facit eos idoneos habere gentes in hereditatem, quia »omnis qui facit ueritatem, uenit ad lucem ,« et dignus est imitatione: similiter et qui facit iudicium. Unde Paulus: »Quod si nosmetipsos iudicaremus, non utique iudicaremur ,« »opera manuum eius, ueritas et iudicium.« Que duo, ueritas et iudicium, non erunt irremunerata, quia fidelia sunt omnia mandata eius, uidelicet neminem fallentia, remunerata, sunt confirmata esse uidelicet remuneranda in seculum seculi huius subsecutiuum, »facta in ueritate et equitate.« Hoc uerum est et equum ut hic laboretur, et ibi quiescatur. uel facta sunt in ueritate et equitate. uera equitas est, non illa quam lex administrat,  dare »oculum pro oculo, et dentem pro dente «: sed illa est uera equitas quam Dominus fecit et docuit , reddere uidelicet bonum pro malo. Unde ipse Dominus in Euangelio: »Audistis, inquit, quia scriptum est, diliges amicum tuum, et odio habebis inimicum tuum. Ego autem dico uobis, benefacite his qui oderunt uos :« »facta in ueritate et equitate«: et que per hec omnia fient? »Redemptionem misit Dominus populo suo,« Filium suum uidelicet incarnari permisit, per quem redemptio humani generis facta est, per quem »mandauit in eternum testamentum suum. Sanctum et terribile nomen eius.« Sanctum est nomen Domini, inquantum Deus est, terribile, inquantum iudex futurus est. uel sanctum est piis,  terribile impiis. »Initium sapientie timor Domini.« Quia dixit: »misericordia Domini timentibus se«: ubi intelleximus Nouum Testamentum, non uetus quod ad horam patribus nostris fuit positum, ne quis ideo putaret legem superflue datam, ostendit quod lex ualeat. Quasi dicat: licet Testamentum Nouum in eternum sit confirmatum, tamen nullus iudicet legem superuacuam, quia timor Domini per legem notificatus est. Initium sapientie, id est, bone uite, est timor Domini, quia timore pene debet incipere quisque bene operari, ut tandem perfectius operetur amore, non ex timore, quia perfecta« caritas foras mittit timorem :« et hic »intellectus« est »bonus omnibus facientibus eum,« id est, operantibus secundum hunc intellectum,  et »laudatio eius,« id est, sic operantis, manet in seculum seculi,« non ad horam uidelicet, quia nemo se laudare putet qui ad horam tantum laudat.



PSALMUS CXI. ALLELUIA. REuERSIONIS AGGAEI ET ZACHARIAE.

»Beatus uir qui timet Dominum, in mandatis eius uolet nimis. Potens in terra erit semen eius, generatio rectorum benedicetur. Gloria et diuitie in domo eius, et iustitia eius manet in seculum seculi. Exortum est in tenebris lumen rectis, misericors et miserator et iustus. Iucundus homo qui miseretur et commodat, disponet sermones suos in iudicio, quia in eternum non commouebitur. In memoria eterna erit iustus, ab auditione mala non  timebit. Paratum cor eius sperare in Domino, confirmatum est cor eius, non commouebitur donec despiciat inimicos suos. Dispersit, dedit pauperibus, iustitia eius manet in seculum seculi, cornu eius exaltabitur in gloria. Peccator uidebit et irascetur, dentibus suis fremet et tabescet, desiderium peccatorum peribit.«



ENARRATIO.

Alleluia: reuersionis Aggei et Zacarie. Hi duo, Aggeus uidelicet et Zacarias, fuerunt sub Dario rege Babylonis, et impleti sunt Spiritu sancto ut inciperent prophetare ea que ad renouationem templi pertinerent. Sed quoniam que ibi carnaliter gesta sunt postea adimpleta sunt in fidelibus, non incongrue  templum Domini fideles accipiuntur. Unde illud: Templum Dei sanctum est quod estis uos . Et quoniam in huius templi edificatione nullus assumitur nisi beatus, ostendit nobis Propheta qualiter beatitudo sit consequenda, exhortando nos ut beatitudinem consequamur, et in templo Domini uiui lapides compaginemur. Dicit autem sic:

»Beatus uir qui timet Dominum, in mandatis eius uolet nimis.« Quasi dicat: Beati fieri omnes cupiunt. Ecce presto habent quod uolunt, timeat quisque Dominum et sit beatus. In mandatis eius uolet nimis. Nimis uelle esse in mandatis eius est cum summo desiderio festinare, ut fiat idoneus in cedificatione templi sui. Potens in terra erit semen eius.  Quasi dicat: uere beatus est qui timet Dominum, id est, quisque imitator Domini, erit potens in terra scilicet uiuentium. Quid potentius quam ut regnum celorum, quod non solum Zacheus dimidio rerum suarum, sed et uidua duobus minutis , et tantumdem ibi uterque possideatur? Quid potentius, quam idem regnum thesaurus diuitis, et calix aque frigide pauperi ualeat ? Quod dicit: Potens erit in terra semen eius, quia generatio rectorum, id est, rectum cor habentium, benedicetur, id est, multiplicabitur. Rectum autem est cor habere, non resistere Patri emendanti, et credere pollicenti. Generatio autem que tale cor habet, benedicetur, quia gloria et diuitie, id est, gloriose diuitie, sunt in domo eius, id est, in corde recto. Gloriose diuitie sunt testimonium  conscientie bone. Unde Paulus: Gloria nostra est testimonium conscientie nostre : que gloria est in domo eius, id est, in corde recte generationis. uel, in domo eius, uidelicet Domini, id est, in illis qui se domum Dei faciunt. Et iustitia eius manet in seculum seculi, id est, iusta opera generationis recte permanent in eternum. Et unde hoc illis? Quia exortum est in tenebris lumen rectis, id est, illis qui in tenebris fuerunt, orietur lumen rectitudinis. Unde illud: »Eratis aliquando tenebre, nunc autem lux in Domino .« Lumen autem illud, quod exortum est in tenebris, est Dominus misericors in promissis, miserator in exhibitionibus, iustus tam in saluandis piis quam in damnandis impiis. Et ne terreret aliquem quod Dominum dixit iustum, quem  prius uocauit misericordem, subiungit: Iucundus homo qui miseretur et commodat. Quasi dicat: Noli timere, uir beate, iustitiam Domini, sis iucundus, miserere et commoda, ut non timeas iustitiam Domini. Miserere anime tue, et eris placens Deo , et commoda te aliis exemplum bonum. Nam homo iucundus est, qui sibi miseretur et aliis, iuxta illud: Dimittite et dimittetur uobis : et qui commodat se aliis exemplum bonum. uel, commodat, id est, proximis necessaria subministrat, attendens Scripturam dicentem: Date, et dabitur uobis . Hic homo talis disponet sermones in iudicio, id est, opera sua bona rationabiliter aget in consideratione futuri iudicii, ut, cum ad iudicium uentum fuerit, non timeat iustitiam iuste omnia  examinantis Domini. Dictum est, ad similitudinem quod dicit: Disponet sermones suos in iudicio, quia sicuti orator bonus sermones suos disponit, premeditando qualiter unicuique persone sit alloquendum, ut in iudicio se defendat: sic facta bona que hic disponuntur a fidelibus, defendent eos in iudicio futuro: quod dicit: Disponet sermones suos in iudicio. Quod ex effectu probatur, quia in eternum non commouebitur. Et tandem »in memoria eterna erit iustus, ab auditione mala non timebit,« quam audient illi qui a sinistris ponentur, cum eis dicetur: Ite, maledicti, in ignem eternum . uel, non timebit ab auditione mala, id est, a uocibus male persuadentium. Et hoc merito: Quia »paratum« est  »cor eius sperare in Domino, confirmatum est cor eius, et non commouebitur« ab hac spe, donec despiciat inimicos suos, id est, donec sibi fiant inferiores in terra uiuentium, qui in terra morientium conabantur esse superiores. Et ut despiciat, dispersit, dedit pauperibus, id est, disperdet bona secularia, dando ea pauperibus, et hoc non ad horam faciet, sed iustitia eius manet in seculum seculi, id est, perseuerans erit in ipsa dispositione. Unde cornu eius, id est, sublimitas eius qui hic ab impiis contemnebatur, exaltabitur in gloria, quod cornu exaltatum peccator uidebit, et irascetur, quando ex opposito traducent eum iniquitates sue. Dentibus suis fremet, quia hic erit ploratus et stridor dentium : et tabescet, id est, penitebit,  sed sera penitentia erit; quia desiderium peccatorum peribit. uel aliter; Iustus »dispersit, dedit pauperibus, peccator« uero »uidebit« hoc »et irascetur,« id est, inuidebit bonis actibus suis. Dentibus suis fremet et tabescet, id est, queret cum auertere, sed hoc frustra, quia desiderium peccatorum peribit.



PSALMUS CXII. ALLELUIA.

»Laudate, pueri, Dominum, laudate nomen Domini. Sit nomen Domini benedictum, ex hoc nunc et usque in seculum. A solis ortu usque ad occasum laudabile nomen Domini. Excelsus super omnes gentes Dominus, et super celos gloria eius. Quis, sicut Dominus Deus noster qui in altis habitat, et humilia respicit in celo et in terra?  Suscitans a terra inopem, et de stercore erigens pauperem. Ut collocet eum cum principibus, cum principibus populi sui. Qui habitare facit sterilem in domo matrem filiorum letantem.«



ENARRATIO.

Alleluia. Laudate, pueri, Dominum: per puerilem sepe etatem in Scriptura sacra humilitas nobis commendatur. Unde ipse Dominus in Euangelio: »Sinite paruulos uenire ad me, talium est enim regnum celorum . Sepe etiam per puerilem etatem superbia uetustatis exprimitur, uelut ibi: »Nolite pueri effici sensibus, malitia autem paruuli estote .« Et, quia psalmus iste pueros ad laudem Dei incitare uidetur, nemo adultus dicat, sibi non fieri hic exhortationem,  cum ipse adultus, deposita superbie malitia, et assumpta humilitate, pueri nomine designetur. Dicit autem sic:

Laudate, pueri, Dominum, laudate, dico, nomen Domini. Nomen Domini laudet, qui se uoluntarie seruum facit, laudate, dicentes: »Sit nomen Domini benedictum ex hoc nunc,« id est, iubilate et usque in seculum perseuerando. Et hec benedictio non tantum sit in Iudea, sed »a solis ortu usque ad occasum,« sit »laudabile nomen Domini.« Per ortum solis Iudei designantur quibus per notitiam legis lumen ueri solis illuxit, per occasum uero gentes designantur, quia eis sol uerus ante tempus Christi occultabatur. »A solis ortu usque ad occasum  laudabile nomen Domini.« Et merito; quia »excelsus« est »super omnes gentes Dominus, et super celos gloria eius,« id est, super sanctos suos maxime apparet gloriosus: Et merito ipse super eos gloriosus apparet, quia »quis« est »sicut Dominus Deus noster, qui in altis habitat,« et ex eius habitatione alii fiunt alti et gloriosi. Et humilia respicit, id est, humilitatem querit in celo et in terra, id est, in sublimioribus et in inferioribus. »Suscitans a terra inopem, et de stercore« eleuat »pauperem. A terra« suscitauit »inopem« qui Iudeos, qui quodammodo quasi terra arabilis fuerunt, ad notitiam uere fidei perduxit. Et pauperem erexit de stercore, quia gentilem populum quasi in stercore iacentem, quia seruiebat desideriis et uariis uoluptatibus, ad sublimitatem  glorie sue perduxit, ad hoc uidelicet, ut collocet eum cum principibus, id est, ipsum gentilem populum prius in stercore iacentem dignum faciet iudiciaria sede, et sedere faciet cum principibus populi sui, id est, cum Iudeis qui prius fuerunt populus suus. »Quis sicut Dominus Deus noster, qui habitare facit sterilem,« id est, gentilem populum nichil boni generantem, in domo letantem, ideo, quia mater filiorum fuit? Unde illud: »Letare, sterilis, que non paris: erumpe et clama, que non parturis, quia multi filii deserte magis quam eius que habet uirum .«



PSALMUS CXIII. ALLELUIA.

»In exitu Isrel de Aegypto, domus Iacob de  populo barbaro. Facta est Iudea sanctificatio eius, Isrel potestas eius. Mare uidit et fugit, Iordanis conuersus est retrorsum. Montes exsultauerunt ut arietes, et colles sicut agni ouium. Quid est tibi, mare, quod fugisti, et tu, Iordanis, quia conuersus es retrorsum? Montes, exsultastis sicut arietes, et colles, sicut agni ouium. A facie Domini mota est terra, a facie Dei Iacob. Qui conuertit petram in stagna aquarum, et rupem in fontes aquarum. Non nobis, Domine, non nobis, sed nomini tuo da gloriam. Super misericordia tua et ueritate tua, nequando dicant gentes: Ubi est Deus eorum? Deus autem noster in celo, omnia quecunque uoluit fecit. Simulacra gentium argentum et aurum, opera manuum hominum. Os habent et non loquentur:  oculos habent, et non uidebunt. Aures habent, et non audient: nares habent, et non odorabunt. Manus habent, et non palpabunt: pedes habent, et non ambulabunt: non clamabunt in gutture suo. Similes illis fiant qui faciunt ea, et omnes qui confidunt in eis! Domus Isrel sperauit in Domino, adiutor eorum et protector eorum est. Domus Aaron sperauit in Domino, adiutor eorum et protector eorum est. Qui timent Dominum sperauerunt in Domino, adiutor eorum et protector eorum est. Dominus memor fuit nostri, et benedixit nobis. Benedixit domui Isrel, benedixit domui Aaron. Benedixit omnibus qui timent Dominum pusillis cum maioribus. Adiiciat Dominus super  uos, super uos et super filios uestros. Benedicti uos a Domino, qui fecit celum et terram. Celum celi Domino, terram autem dedit filiis hominum. Non mortui laudabunt te, Domine, neque omnes qui descendunt in infernum. Sed nos qui uiuimus, benedicimus Domino, ex hoc nunc et usque in seculum.«



ENARRATIO.

Alleluia, Alleluia. Nota est historia qualiter populus Isreliticus ab iniqua dominatione Aegyptiorum liberatus, per diuersos fluctus maris transisset . Notum est etiam, qualiter idem populus fluuium Iordanis siccum transiuit, cum per eum in terram promissionis intrauit . Hec eadem in hoc psalmo narrantur, sed hic quedam aliter dicuntur quoniam in Exodo reperiuntur, et quedam hic  tanguntur que ibi non narrantur. Nusquam enim ibi legitur quod Iordanis conuersus sit retrorsum, neque quod montes uel colles gestiissent. Tantum enim de Iordane legitur, quod, cum tangeretur a pedibus sacerdotum arcam Domini portantium, quedam pars eius in mare defluxit, et alia pars in molem creuit : ideo in hoc psalmo non tam uidetur Spiritus preterita narrare quam prophetare. Facta enim illa, figure nostre fuerunt: et hec dicta, ut nos ipsos recognoscamus hortantur: quia si gratiam Dei, que data est nobis, firmo corde retinemus, nos sumus Isrel semen Abrahe . »Nos enim, dicit Apostolus, sumus circumcisio, qui spiritu seruimus Deo « et alibi: Ergo semen Abrahe estis . Et alibi: »Non in circumcisione, sed in preputio deputata  est Abrahe fides adiustitiam . Non enim carnaliter circumcise genti tantummodo factus est pater, cum dictum sit: Patrem multarum gentium te posui : quod apertius ostenditur cum ei dicitur: In semine tuo benedicentur omnes gentes . Nullus itaque Christianorum se a nomine Isrel arbitretur extraneum. Illis enim qui crediderunt ex Iudeis, in quorum numero principaliter inuenimus apostolos, in angulari lapide copulamur: Hinc ait Dominus: »Alias oues habeo que non sunt de hoc ouili, illas oportet me adducere, ut sit unus grex et unus pastor .« Quare fidelis populus magis est Isrel, et potius uidetur esse domus Iacob, quam turba illa Iudeorum? Nam, cum illa, merito perfidie reprobata, uendiderit primogenita sua, non  ad Iacob, sed ad Esau pertinet.

In exitu Isrel de Aegypto. uox Prophete exhortantis nos ut de Aegypto exeamus, et in Iudea sanctificemur. Quod dicit: »In exitu Isrel de Aegypto, domus Iacob de populo barbaro,« id est, cum exibit »Isrel de Aegypto, et domus Iacob de populo barbaro,« facta est Iudea, id est, fiet sanctificatio eius. Aegyptus interpretatur afflictio, et ponitur pro imagine huius seculi, ex qua spiritualiter recedendum est, ne simus iugum ducentes cum infidelibus , quia sicut populus ille terram promissionis intrare non potuit, nisi prius ab Aegypto exiret, ita nullus celestis Ierusalem fit ciuis idoneus, nisi prius huic in seculo nequam  renuntiauerit. Et sicut populus ille sine diuino auxilio exire non potuit, sic nemo corde ab hoc seculo nequam auertitur, nisi diuine misericordie munere adiutus. Quod enim semel illic prefiguratum est, hoc in isto fine seculi quotidianis Ecclesie fletibus in unoquoque credente completur. Quotidie enim exit Isrel de Aegypto, cum fidelis spiritualiter exit de hoc mundo. Unde Paulus: »Nolo uos ignorare, fratres, quoniam omnes patres nostri sub nube fuerunt, et omnes mare transierunt ,« et cetera. »Domus Iacob de populo barbaro.« Populus barbarus est, qui non nouit Deum laudare, sed carnalibus operibus inherere. »Facta est Iudea sanctificatio eius.« Ecce ostendit quo perueniendum sit illi qui exit de Aegypto, in Iudeam  scilicet ubi iam sanctificatur. Quid Iudea nisi confessionem designat? Per quam confessionem quisque exiens de Aegypto sanctificatur, iuxta illud: »corde creditur ad iustitiam, ore autem confessio fit ad salutem . Isrel potestas eius.« Unde illud: »Dedit eis potestatem filios Dei fieri, his qui credunt in nomine eius .« Interroget ergo unusquisque cor suum, si fides illud circumcidit, si confessio purgauit: et facta est illi Iudea sanctificatio eius, et Isrel potestas eius. Mare uidit, et fugit. Quid per mare, nisi seculum nequam designatur? quod cuique fidelium est impedimentum, ut non habeat cor per confessionem purgatum? Nam unusquisque in seipso potest uidere, cum cor suum Domino uult  applicare, eiusque suaui iugo, recedens a pristine ignorantie desideriis, deuotum animum subdere, carnalibusque huius mundi factis relictis in quibus sine fructu laborabat, tanquam in Aegypto latens sub dura dominatione diaboli facere, qualiter secularia impedimenta succedunt uoces dissuadentium, sed dum quisque studet ne impedimento seculari a bono proposito retrahatur, iam cessantibus impedimentis, mare fugit, ut sine contradictione ad libertatem spiritalem pandatur uia. Quod dicit: Mare uidit, et fugit. Hoc Micheas propheta aliis uerbis dicit sic: »Secundum, inquit, diem profectionis eorum ex Aegypto, ostendam mirabilia illis. uidebunt nationes, et confundentur ab omni robore eorum, manibus ora sua obstruent, aures illis obsurdentur  ,« et cetera. Iordanis conuersus est retrorsum. Hic increpat Spiritus quosdam qui dorsum suum ad Dominum posuerunt, et non faciem. Quisquis enim principium suum deserit et a Creatore suo auertitur, tanquam fluuius in mare, labitur in huius seculi amaricantem malitiam. Sed dum se errasse cognouerit, et cor suum per confessionem purgauerit, iam Iordanis conuersus est retrorsum, quia ipse humiliatus. Deum sibi redeunti ponit ante faciem, quem recedens sibi a tergo posuerat, et sic fit illi mare seculi huius retro, quod ante, cum illic laberetur, fecerat, ut sic obliuiscatur ea que retro sunt, et in ea que anteriora sunt extendatur , quod conuerso iam utile est. Iordanis conuersus est  retrorsum, id est, illi qui gratiam baptismi perceperunt, sed in hoc seculo nequam aberrabant, humiliati ad Deum conuersi sunt. Unde montes, id est, prelati in Ecclesia, exsultauerunt Deo adiutori, non seculo deceptori. Exsultauerunt, dico, ut arietes, id est, gregum duces, et colles, id est, imitatores montium, exsultauerunt sicut agni ouium. »Quid est tibi, mare, quod fugisti, et tu, Iordanis, quia conuersus es retrorsum?« Propheta uidens Deum sic mirabiliter operari in suis, non ignorando, sed congratulando sibi, hec sub interrogatione dicit. »Quid est tibi, mare, quod fugisti, et tu, Iordanis, quia conuersus es retrorsum?« Et quid uos, o »montes, exsultastis sicut arietes, et colles sicut agni ouium?« Ecce quare. Quia a facie Domini mota est terra, id est, a  cognitione Domini mouebuntur corda terrenorum. A facie Dei mota est terra, Dei, dico, non recentis, sed Dei Iacob. Et quomodo hoc? Quia »conuertit petram in stagna aquarum, et rupem in fontes aquarum.« Christus petra fuit, qui durus uidetur non intelligentibus, sed conuersus est in stagna aquarum, quia tandem duritiam liquefecit, cum intelligibilem se dedit ad irrigandos fideles suos, ut fieret in eis fons aque salientis in uitam eternam . Durus fuit Christus illis, qui turbati nolentes exspectare, donec per Scripturas sacras eis influeret atque inundaret, dixerunt: »Durus est hic sermo, quis potest eum audire ?« sed duritia in stagna aquarum conuersa est, cum ipse, resurgens a mortuis, fidelibus suis Scripturas aperuit, incipiens a Moyse  per omnes prophetas, quia sic oportebat Christum pati , et cum misit Spiritum sanctum  de quo dicebat: Si quis sitit, ueniat ad me, et bibat . Per rupes intelliguntur sancti predicatores, Paulus et ceteri, qui conuersi sunt in fontes aquarum. Unde: »Non nobis, Domine, non nobis, sed nomini tuo da gloriam.« De misericordia tua, id est, de restauratione humani generis desuper data, et ueritate tua. ueritas Domini est qua complentur promissa. »Ne quando dicant gentes: Ubi est Deus eorum?« Quasi dicat: Da gloriam nomini tuo de misericordia, et ueritate: da etiam istud, ne gentes que deos suos corporalibus oculis uidendos ostendunt, quando, id est, aliquando dicant improperando tuis: ubi est Deus  eorum? licet nunc dicant, cum te Deum corporalibus oculis uidere non possunt. ueniet autem tempus quando gentes hec non dicent, in nouissimo uidelicet, quando eis non adhuc credendus predicabitur, sed iam tremendus ostendetur. uel non dicant aliquando, ubi est Deus eorum? sed credant potius in eum quem non uident, cum uiderint cecos illuminari, leprosos mundari . »Deus autem noster in celo omnia quecunque uoluit fecit.« Quasi dicat: Ipsi dicunt: Ubi est Deus eorum, quia eum substantialiter non uident. Deus autem noster preter quem non est alius, licet in substantia sua uideri non potest, omnia quecunque uoluit fecit in celo, id est, in illis quos celos fecit, id est, sanctos.  Nota quia non ideo dicit tantum in celo Deum operari quod uult, quod usquam fiat aliquid preter uoluntatem eius, in his uidelicet qui bene faciunt, sed quia in celo maxime uoluntas sua apparet. uel, in celo quod uult operatur, id est, in homine Dominico, a uerbo assumpto, fecit quecunque uoluit. Dii uero gentium nichil operantur, quia non sunt dii, nec etiam homines, quia simulacra gentium sunt argentum et aurum, opera manuum hominum. Unde Augustinus: »Noli addere manus hominum, ut ex eo metallo quod fecit uerus Deus, facias falsum deum, imo falsum hominem, quem non pro deo uenereris, quem quisquis pro uero homine in amicitiam reciperet, prorsus insaniret.« Et quia »os habent, et non loquentur: oculos habent, et non uidebunt. Aures habent,  et non audient: nares habent, et non odorabunt. Manus habent, et non palpabunt: pedes habent, et non ambulabunt: non clamabunt in gutture suo.« Per hoc quod dicit eos non clamare in gutture suo, aufert eis quia nec bestie possunt esse. Unde similes illis fiant qui faciunt ea, et non tantum qui faciunt, sed etiam omnes qui confidunt in eis fiant similes illis, habentes oculos interiores, et non uideant: Manus habent, et non palpabunt, id est, nichil boni operentur. Domus uero Isrel, id est, minores in Ecclesia, sperauerunt in Domino, et ideo adiutor eorum est in bonis, et protector in malis. Domus etiam Aaron, id est, maiores ex Synagoga, qui ideo per Aaron intelliguntur, quia Aaron prelationem sacerdotii in Synagoga tenebat; omnes illi  sperauerunt in Domino, et Dominus adiutor eorum et protector eorum est. Et non tantum domus Isrel et Aaron sperent in Domino, sed etiam omnes qui timent Dominum sperent in Domino et ipse adiutor eorum, et protector eorum est, et hoc non ex operibus nostris, sed ex uocante gratia , quia »Dominus memor fuit nostri, et benedixit nobis. Benedixit domui Isrel, benedixit domui Aaron,« et de pariete, et circumcisione. Benedixit etiam omnibus qui timent Dominum, id est, parieti de preputio, pusillis cum maioribus. Et ut plena sit benedictio, adiiciet Dominus super uos numerum fidelium, super uos, et super filios uestros, ut uobis uestris decedentibus substituat alios, ipsisque iterum decedentibus,  alii substituantur: quod et factum est: quia accessit fides omnium gentium, et creuit numerus, non solum sapientium antistitum, sed etiam obedientium populorum, quod dicit: »Adiiciat Dominus super uos, et super filios uestros,« et »uos benedicti« sitis »a Domino, qui fecit celum, et terram;« id est, maiores, et minores: et celum celi Domino, subaudis colendum, fecit, quia quorumdam sanctorum mentes in tantum erexit et sublimauit ut nulli hominum, sed ipsi Deo suo docibiles fierent, iuxta Apostolum: »Notum, inquit, uobis facio, quia Euangelium quod euangelizatum est a me, non ab homine accepi, neque didici, sed per reuelationem Iesu Christi .« Hic idem Apostolus celum celi fuit, quia quosdam sic introduxit, uelut Timotheum, ut  aliis celum fierent: quod dicit: Celum celi Domino, terram autem, id est, illos qui adhuc imperfecti erant, dedit filiis hominum, subaudis colendos, quia multi per Timotheum ad fidem uocati sunt. uel celum celi possumus hominem accipere Dominicum: quia a nullo magistro, sed a se tantum Domino colebatur. Unde, nos qui uiuimus uita interiori, benedicimus Domino, et hoc nunc, id est, indilate et usque in seculum. Et uere a uiuentibus benedicendus es, Domine: quia non mortui, id est, illi qui similes sunt simulacris suis, laudabunt te, Domine, neque omnes qui descendunt in infernum, id est, in profunditatem peccatorum, »sed nos qui uiuimus, benedicimus Domino ex hoc nunc et usque in seculum.«



PSALMUS CXIu. ALLELUIA.


»Dilexi, quoniam exaudiet Dominus uocem orationis mee. Quia inclinauit aurem suam mihi, et in diebus meis inuocabo. Circumdederunt me dolores mortis, et pericula inferni inuenerunt me. Tribulationem, et dolorem inueni, et nomen Domini inuocaui. O Domine, libera animam meam: misericors Dominus et iustus, et Deus noster miseretur. Custodiens paruulos Dominus: humiliatus sum, et liberauit me. Conuertere, anima mea, in requiem tuam, quia Dominus benefecit tibi. Quia eripuit animam meam de morte, oculos meos a lacrymis, pedes meos a lapsu. Placebo Domino in regione uiuorum.«



ENARRATIO.


Alleluia. Cantat in hoc psalmo Alleluia illa, que peregrinatur a Deo , ouis illa que perierat , filius ille qui mortuus fuerat, et reuixit, perierat, et inuentus est . Et recognoscens filius iste in Domino tantum esse sperandum, et credendum, instruit nos hic, ut Deum hic amemus, in eum nunc speremus et credamus, ut tandem in regione uiuorum sibi placeamus. Cantemus ergo, fratres, et erudiamur, et ut permaneamus cum sanctis, ista cantemus.

»Dilexi quoniam exaudiet Dominus uocem orationis mee: quia inclinauit aurem suam mihi.« Tria nobis hic proponuntur, fides, spes, caritas.  Sed quoniam maior est caritas , a caritate sic incipit: Dilexi, et hoc ideo, quoniam speraui, quod effectum ostendit. »Quoniam exaudiet Dominus uocem orationis mee.« Pro hoc quod sperauit, promeruit ut Dominus exaudiret »uocem orationis« sue. »Quia inclinauit aurem suam mihi.« Unde sciamus aurem Domini nobis inclinatam nisi in hoc quod in eum per fidem credimus? Sic hic tria notantur, fides, spes, caritas: quarum trium altera ex altera procedit. Fides autem accendit spem, et spes dilectionem. »Quia inclinauit aurem suam mihi, et ideo in diebus meis, in diebus« mortalitatis et passibilitatis, quos dies meos fecit in primo homine, priuata audacia a Deo recedendo: in illis diebus inuocabo Dominum, et opus est, quia »circumdederunt  me dolores mortis,« id est, compedes mortalitatis, et pericula inferni, id est, tenebre ignorantie inuenerunt me, dum a regione lucis in qua positus fui, discessi: quia si ibi remansissem, non me inuenissent dolores mortis uel ignorantie tenebre. Et sic ego tandem tribulationem mihi utilem inueni, et dolorem etiam utilem mihi inueni; non inueni tribulationem quam non habebam, sed eam, quam nesciens habebam, tribulationem illam de qua dictum est: »Da nobis auxilium de tribulatione .« Inueni etiam dolorem utilem, quia cum putabam beatificari terrenis, et audirem Dominum dicentem, »Beati qui lugent, quoniam ipsi consolabuntur :« utilius mihi esse attendi lugere quam gaudere. Nec tamen mouemur ut queramus miseriam,  cum hoc non habemus, sed ut nos inueniamus eam quam nescientes habemus. Nec etiam a nobis queritur, ut omnino terrenis careamus, sed ut inde lugeamus, quod amissis celestibus, terrenis ut nobis necesse est. Agnoscant ergo homines miseriam istam, et lugeant, et faciant eos lugentes beatos, qui se hic semper uolunt esse miseros. »Tribulationem, et dolorem inueni, et nomen Domini inuocaui,« dicens: »O Domine, libera animam meam, misericors Dominus« in affectionibus: iustus, quia flagellat etiam filium quem recipit . Inuocaui, »et Deus noster miseretur:« quia ipse »Dominus« est »custodiens paruulos,« id est, humiles. Unde mihi experto credendum est, »quia humiliatus sum, et liberauit me.« Et quia liberatus, »conuertere,  anima mea, in requiem tuam,« id est, ad Dominum tuum, qui tantum requies est: et hoc quod tu conuerteris, non ex te habes, sed per gratiam Dei. Quia Dominus benefecit tibi, in hoc uidelicet, quia eripuit animam tuam de morte, id est, de originali peccato, uel de carnali crimine, et oculos meos a lacrymis, ut non iam plorem miseriam meam, de qua per spem liberatus sum. Eripuit etiam pedes meos, id est, afflictiones a lapsu, id est, a consensu prauo, qui causa fuit lacrymarum: et ego his omnibus ereptus, placebo Domino tandem in regione uiuorum, non in regione morientium.



PSALMUS CXu. ALLELUIA.

 »Credidi, propter quod locutus sum, ego autem humiliatus sum nimis. Ego dixi in excessu meo: Omnis homo mendax. Quid retribuam Domino pro omnibus que retribuit mihi? Calicem salutaris accipiam, et nomen Domini inuocabo. uota mea Domino reddam coram omni populo eius, pretiosa in conspectu Domini mors sanctorum eius. O Domine, quia ego seruus tuus: ego seruus tuus et filius ancille tue. Dirupisti uincula mea, tibi sacrificabo hostiam laudis, et nomen Domini inuocabo. uota mea Domino reddam in conspectu omnis populi eius, in atriis domus Domini, in medio tui Ierusalem.«



ENARRATIO

Alleluia. Credidi propter quod locutus sum. uox  est sanctorum martyrum in hoc psalmo instruentium et docentium nos, ut quod corde credimus ore non taceamus , nec antequam credamus loquamur, sed cum credidimus, loqui etiam non dubitemus: quia non perfecte credunt, qui id quod credunt nolunt loqui. Ad ipsam enim fidem pertinet quod dictum est: »Qui me confessus fuerit coram hominibus, confitebor et ego eum coram angelis Dei .« Ex hoc enim appellatus est seruus ille fidelis, cui dictum est: »Euge, serue bone et fidelis, intra in gaudium ,« quia non tantum accepit, sed impendit, et lucratus est. Seruus autem ille qui quod accepit proximis non erogauit, missus est in tenebras exteriores . Credamus ergo et loquamur: et speremus premium loquendo, et timeamus  penam tacendo. Dicit autem sic:

Credidi propter quod, quia credidi, locutus sum, quia qui non loquitur, si opus fuerit, pro credente non est reputandus. Ego autem loquendo humiliatus sum nimis. Pro persecutionibus uidelicet et contumeliis affectus tantum ut in stuporem traderer. Notandum est quod dicit: Ego humiliatus sum. In hoc enim uult ostendere se tantum humiliatum, non fidem suam, non predicationem suam quam predicauit esse humiliatam. Unde Paulus cum de catena sua loqueretur: »Sermo Dei, inquit, non est alligatus .« »Ego autem humiliatus sum nimis, et ego dixi in excessu meo,« id est, in pauore mentis mee attendi, nulli homini de se esse presumendum, quia omnis homo de se presumens, mendax  est. Quod ego, dum loquendo uerbum Dei humiliarer, percepi: quia contritus respexi infirmitatem, et uidi non mihi de me esse presumendum, quia mendax est qui de se presumit. Hoc Petrus comperit, dum pro timore Deum negauit, qui, de se presumendo, prius nunquam negaturum proposuit, et ideo docendus erat in timore, in homine non esse presumendum, sed de eo qui uerax est , et qui ait: »Ego dixi, dii estis, et filii Altissimi omnes .« In hoc enim quod non sumus mendaces, non homines sumus, sed dii. uel aliter, Omnis homo mendax, id est, omnis conditionis homo mendax, quia in omni conditione reperiuntur aliqui qui potius mendacio quam ueritati student. »Quid retribuam  Domino pro omnibus que retribuit mihi?« Quasi dicat. Quandoquidem omnis homo in quantum homo est, et de se presumens, mendax est: et in quantum uerax, non a se, sed a Domino habet, »quid« ergo »retribuam Domino pro omnibus que retribuit mihi?« Retribuit Deus bona pro malis cui homines tribuerunt mala pro bonis. Tribuerunt homines mendacium, ipse tribuit ueritatem. Calicem salutaris accipiam. Considerans iste quid Domino posset retribuere, et non inueniens quid dignius retribueret quam id quod ipse prior dedit, subsecutus ait: »Calicem salutaris accipiam,« id est, salutiferam passionem Domini imitabor, et in hoc non de me presumam, sed »nomen Domini inuocabo. uota mea Domino reddam,« me ipsum uidelicet et hoc non in occulto, sed coram  omni populo eius, ut exemplum habeant de me imitandi passionem Domini. Et ideo hec uota reddam, quia pretiosa in conspectu mors sanctorum eius, etsi in conspectu hominum sit contemptibilis. uel, pretiosa est, quia magno pretio empta est, proprio uidelicet sanguine, quem prior fudit pro nobis: et hoc ideo ne serui suum pro eo dubitarent fundere. »O Domine, quia ego seruus tuus, et filius ancille tue.« Quasi dicat: quia in conspectu tuo mors sanctorum pretiosa est, ideo, Domine, tibi sacrificabo hostiam laudis, meipsum uidelicet pro te finiendo uitam. Et merito Deum uoco, quia ego sum seruus tuus, emptus uidelicet pretioso sanguine tuo, et non tantum emptus, sed naturaliter, quia filius ancille tue: ancille, tamen libere a peccato, sed ancille  iustitie, cuius filius adhuc pregnantibus dicitur: »uos in libertatem uocati estis .« Et alibi eisdem dicitur: »Cum seruiebatis peccato, liberi eratis a iustitia. Nunc uero liberi a peccato, serui autem facti Deo, habetis fructum uestrum in sanctificationem, finem uero uitam eternam .« Quod nullus erubescat se confiteri filium ancille Domini, quia quisque filius ancille, secundum quod omnis creatura subdita est Creatori, et uerissimo Deo debet uerissimum famulatum: quem cum exhibet, liber est: hanc accipiens a Deo gratiam, ut ei non necessitate, sed uoluntate seruiat.

Ego filius ancille tue. Et merito, quia tu disrupisti uincula mea, ne me inuincularent inimici: uel disrupisti uincula, id est, difficultatem resistendi moribus  ueteris hominis. Pro qua difficultate rupta, »tibi sacrificabo hostiam laudis, et sacrificando nomen Domini inuocabo. uota mea Domino reddam in conspectu omnis populi eius.« Et quid sit uota reddere in conspectu populi, subiungit: »In atriis domus Domini,« id est, in ecclesiis que atria dicuntur domus Domini, reddam uota mea, positus in medio tui Isrel: nichil attendens in reddendis uotis nisi ut ad uisionem pacis perueniam, quia tunc gratum est quod redditur, si de pace atque in pace redditur. Ne quis autem existimet atria domus Domini, et omnem populum eius Iudeos significare, quia sic clausit psalmus iste ut diceret, »in medio tui Ierusalem,« cuius nomine carnales Isrelite gloriantur, audiamus sequentem psalmum sic dicentem:



PSALMUS CXuI. ALLELUIA.


»Laudate Dominum, omnes gentes, laudate eum, omnes populi. Quoniam confirmata est super nos misericordia eius, et ueritas Domini manet in eternum.«



ENARRATIO.

Laudate Dominum, omnes gentes, laudate eum, omnes populi. Quia tam gentes quam Iudei ad domum Dei uocate sunt, audiant hec uerba qui filii Ierusalem esse noluerunt, cum se ab omni gentium communione preciderint. »Laudate eum, omnes populi, quoniam« in nostra reparatione »confirmata est super nos misericordia eius,« id est, promissio  eius, »et ueritas Domini,« id est, completio eius promissionis »manet in eternum,« quia licet »transit mundus et concupiscentia eius , uerbum tamen Domini manet in eternum .



PSALMUS CXuII. ALLELUIA.

»Confitemini Domino quoniam bonus, quoniam in seculum misericordie eius. Dicat nunc domus Isrel, quoniam bonus, quoniam in seculum misericordia eius. Dicat nunc domus Aaron, quoniam bonus, quoniam in seculum misericordia eius. Dicant nunc omnes qui timent Dominum, quoniam bonus, quoniam in seculum misericordia eius. De tribulatione inuocaui Dominum, et exaudiuit me in latitudine Dominus. Dominus mihi adiutor,  non timebo quid faciat mihi homo. Dominus mihi adiutor, et ego despiciam inimicos meos. Bonum est confidere in Domino quam confidere in homine. Bonum est sperare in Domino quam sperare in principibus. Omnes gentes circumierunt me, et in nomine Domini quia ultus sum in eos. Circumdantes circumdederunt me, et in nomine Domini quia ultus sum in eos. Circumdederunt me sicut apes, et exarserunt sicut ignis in spinis et in nomine Domini, quia ultus sum in eos. Impulsus, euersus sum ut caderem, et Dominus suscepit me. Fortitudo mea, et laus mea Dominus, et factus est mihi in salutem. uox exsultationis et salutis in tabernaculis iustorum. Dextera Domini fecit uirtutem, dextera Domini exaltauit me,  dextera Domini fecit uirtutem. Non moriar, sed uiuam, et narrabo opera Domini. Castigans castigauit me Dominus, et morti non tradidit me. Aperite mihi portas iustitie, ingressus in eas confitebor Domino: hec porta Domini, iusti intrabunt in eam. Confitebor tibi quoniam exaudisti me, et factus es mihi in salutem. Lapidem quem reprobauerunt edificantes, hic factus est in caput anguli. A Domino factum est istud, et est mirabile in oculis nostris. Hec est dies, quam fecit Dominus, exsultemus, et letemur in ea. O Domine, saluum me fac, o Domine, bene prosperare, benedictus qui uenit in nomine Domini. Benediximus uobis de domo Domini, Deus Dominus, et illuxit nobis. Constituite diem solemnem in condensis  usque ad cornu altaris. Deus meus es tu, et confitebor tibi: Deus meus es tu, et exaltabo te. Confitebor tibi quoniam exaudisti me, et factus es mihi in salutem. Confitemini Domino quoniam bonus, quoniam in seculum misericordia eius.«



ENARRATIO.

Superior psalmus qui in se habuit, adiiciat Dominus super uos , insinuauit nobis quibus associati sumus in gratia illius quibus est, et cuius in seculum misericordia est. Isrelitis enim in Christo credentibus , associati sumus in uno angulari lapide, ut simus unus grex sub uno pastore cum illis prioribus.  Quorum uox est in hoc psalmo ad laudem Dei nos instruentium et sic dicentium:

»Confitemini Domino quoniam bonus, quoniam in seculum misericordia eius« est, subaudis perduratura. Non potuit laus Dei breuius explicari, quam ut bonus esse confiteretur: sibi enim proprium est soli quod bonus est. Ipse enim, cum audiret, Magister bone, ab eo scilicet qui carnalibus oculis intuens, et diuinitatis plenitudinem non intelligens, solum hominem arbitrabatur, respondit dicens: »Quid me interrogas de bono? nemo bonus nisi solus Deus .« Quasi dicat: Si bonum me uis appellare, intellige me etiam Deum. »Confitemini Domino quoniam bonus, quoniam in seculum misericordia eius. Dicat  nunc,« id est, indilate domus Isrel, id est, minores in Ecclesia exhortentur alios, dicentes: »Confitemini Domino quoniam bonus, quoniam in seculum misericordia eius: dicat nunc domus Aaron,« id est, maiores etiam dicant: »Confitemini Domino quoniam bonus, quoniam in seculum misericordia eius.« Dicant etiam conuersi non tantum ex Iudeis, sed etiam »omnes qui timent Dominum: Confitemini Domino, quoniam bonus, quoniam in seculum misericordia eius.« Et merito ei confitendum est, quia ego de tribulatione, id est, propter tribulationem mortalitatis et passibilitatis delendam, »inuocaui Dominum, et exaudiuit me in latitudine Dominus,« in latitudine uidelicet dilectionis, ut in caritate ad omnes cor nostrum extenderetur. Arcta  enim uia est que ducit ad uitam , et non curritur tamen ad illam nisi dilatato corde. Merito Deminum inuocaui, quia Dominus mihi adiutor est, et ideo non timebo quid faciat mihi homo. Et quia Ecclesia non solum homines habet inimicos, sed etiam angelos malos a quibus necesse est ut liberetur, subiungit adhuc: »Dominus mihi adiutor, et ego despiciam inimicos meos,« quia, ex quolibet genere inimici surgant, siue ex numero malorum angelorum, siue ex numero malorum hominum, in Dei adiutorio despicientur. Despectis ergo inimicis, non ultra se offerat mihi homo ut in se iubeat spem collocari, quia bonum est confidere in Domino. Et non simpliciter bonum, sed melius »quam confidere in homine. Bonum est sperare in Domino,« et melius  est quam sperare in principibus, id est, in angelis, quia etsi iuuant homo et angelus, ille tamen per eos hec operatur qui pro modo eorum et pro nostra necessitate eos facit bonos. Bonum est sperare in Domino quam sperare in principibus, et inde experto mihi credendum est, quia omnes gentes circumierunt me, et hoc factum est in nomine Domini, subaudis glorificando, quia ultus sum in eos, quosdam ex illis mihi concorporando. Hic notantur labores quos passi sunt patres nostri in primitiua Ecclesia, cum dicit: Omnes gentes circumierunt me, quia, cum apostoli singuli singulas prouincias susciperent conuertendas, non hoc fidelibus est inauditum et incognitum quanta gentium persecutione circumdati sunt, sed gaudendum est, quia uictoriam obtinuerunt;  quod notatur ubi dicit »quia ultus sum in eos: Circumdantes circumdederunt me,« id est, nimia circumdatione circumdederunt me, et in nomine Domini glorificando, »quia ultus sum in eos. Circumdederunt me sicut apes.« Notandum est quia, cum apes circumdant fauum, mellitum eum reddunt: sic persecutores sua persecutione sanctos circumdantes quasi mellitos eos reddunt, quia eos dulciores et delectabiliores ad imitandum faciunt: quia quanto plus tribulantur sancti, tanto plus eorum constantiam alii student imitari. Et exarserunt sicut ignis in spinis. Ignis cum a pastoribus in spinis ponitur, non truncum ledit, sed quod siccum reperit adherens trunco comburit; sic persecutores, cum adhibeant tormenta, non ledunt animam, sed corpus  quod est quasi indumentum anime. Unde illud: »Nolite timere eos qui occidunt corpus, animam autem non possunt occidere .« »Et in nomine Domini, quia ultus sum in eos.« uel sic: Circumdederunt me sicut apes. Apes, cum ledunt alios, uitam in uulnere ponunt: sic persecutores cum putant alios ledere seipsos interficiunt morte interiori, quia nemo prius in se quam in alterum peccat; »impulsus, euersus sum ut caderem, et Dominus suscepit me,« id est, sustinuit me ne caderem; iuxta illud: »Iustus septies in die cadit, et resurgit .« Et quia a Domino, non a meipso substentatus sum, sit fortitudo mea Dominus. Unde Paulus: »Omnia, inquit, possum in eo qui me confortat, et laus mea Dominus ,«  id est, ipse Dominus sit laudandus, non ego, et hoc ideo, quia factus est mihi in salutem, non factus quod prius non eram. Et ideo sit fortitudo mea Dominus, et non ego ipse, quia qui in sua fortitudine confidunt cadunt cum impelluntur. Nullus autem in certamine cadit, nisi cuius fortitudo et laudatio cadit. Sit ergo Dominus fortitudo et laudatio nostra, ut cum eo stemus qui nunquam cadit: et factus est mihi in salutem. Unde sit »uox exsultationis et salutis in tabernaculis iustorum,« id est, in fidelium cordibus, ubi putant persecutores esse uocem meroris et tristitie, sit uox exsultationis et letitie. Unde Paulus: »Non solum, ait, gloriamur in spe, sed etiam gloriamur in tribulationibus ,« et hec omnia ex Deo sunt, quia dextera Domini fecit  uirtutem, hanc »uirtutem, dextera Domini exaltauit me.« Et ne exaltati de nobis presumeremus, subiungit: dextera Domini fecit uirtutem.

Que maior uirtus quam exaltare humilem, uiuificare mortalem, prebere de infirmitate perfectionem, de subiectione gloriam, de passione uictoriam, dare auxilium de tribulatione ut afflictis uera salus Dei patesceret et affligentibus uana salus hominis remaneret. Dextera Domini exaltauit me, et ideo non moriar morte interioris hominis consentiendo uidelicet persecutoribus meis, sed uiuam in Domino, cuius dextera me exaltauit. Unde Paulus: »uiuo, inquit, iam non ego, uiuit uero in me Christus ,« »et narrabo opera Domini:« quia »neque mors, neque uita separabit me a caritate Christi :« sed semper innotescam  aliis sua opera, et merito, quia »castigans castigauit me Dominus« renouando me spiritu interius, licet exterior homo corrumpatur. Non ergo quidquam uiribus suis licuisse arbitretur fremitus impiorum in persecutione fidelium, quia paterfamilias sepe per nequissimos seruos corrigit filios, cum seruis tamen compedes paret, et filiis hereditatem seruet. »Castigans castigauit me Dominus, et morti non tradidit me.« Et quia in hac castigatione morti non tradar, uos persecutores mei, aperite mihi persecutione uestra portas iustitie, et ingressus in eas confitebor Domino, id est, gloriabor in Domino, non in meipso. Porta iustitie, ut iustus ex fide uiuat  et patienter in spe exspectet promissiones que reseruate sunt ei in futurum. Hec spes magis  accenditur in unoquoque fideli cum sustinet persecutiones ab infideli: »hec porta Domini, iusti intrabunt in eam.« Quasi dicat: Ideo rogo ut aperiantur mihi porte iustitie, ut ingrediens confitear Domino, quia hec talis porta est Domini: ipse enim prius intrauit per hanc portam, quia prior passus nobis exemplum patiendi reliquit. Per hanc portam intraturi sunt soli iusti. »Confitebor tibi, quoniam exaudisti me, et factus es mihi in salutem:« quasi dicat: Dixi ut aperirentur mihi porte iustitie: quod fiet, quia ego iam ingrediens, »confitebor tibi,« o Domine, »quoniam exaudisti me:« etiam in ipsa exauditione »factus es mihi in salutem.« Hec confessio non uulnus medico detegit, sed de sanitate gratias agit. »Factus es mihi in salutem,« et hoc  modo: quia »lapidem quem reprobauerunt edificantes, hic factus est in caput anguli.« Lapis iste Christus fuit, »quem reprobauerunt edificantes,« Iudei uidelicet, qui de littera presumentes, suam iustitiam statuere uoluerunt, ut iustitie Dei non essent subiecti . Sed ab illis reprobatus, »factus est in caput anguli,« ut in se uniret nouum hominem duos populos, populum uidelicet preputii et circumcisionis. Et hoc quod lapis ille »factus est in caput anguli, a Domino factum est,« quia licet hoc non esset factum nisi passus esset, non tamen ab eis a quibus factus est, lapis angularis processit, sed a Domino: »et est mirabile in oculis nostris,« interioribus uidelicet, licet Iudeis sit scandalum, gentibus stultitia . »Hec est dies quam fecit  Dominus:« quem diem uidere Abraham exsultauit: »uidit et gauisus est .« Et nos ergo exsultemus, et letemur in ea, quia hec est dies redemptionis nostre, non dies miserie quam ipsi nobis fecimus. Unde superius dictum est. »Et in diebus meis inuocabo te .« Hec est dies Domini de qua dictum est: »Ecce nunc tempus acceptabile, ecce nunc dies salutis .« »Exsultemus et letemur in ea,« dicentes: »O Domine, saluum me fac, o Domine bene prosperare:« id est, prosperum iter nobis para: et opus est ut prosperentur tui, quia tu es benedictus qui uenturus es in nomine Domini, querens ut idonea membra tibi addantur capiti. »Benediximus uobis de domo Domini.« Ecce  uox illorum de primitiua Ecclesia benedicentium posteriores et sic dicentium: Benedictus qui uenturus es in nomine Domini. Et nos de domo Domini entes, id est, Deum mente attingentes, benedicimus uobis, id est, annuntiamus, quia Dominus Christus est Deus Deo Patri equalis: et ipse illuxit nobis, ut intelligeremus quod credimus et uobis nondum intelligentibus, sed credentibus, nuntiaremus. Ut autem et uos intelligatis, »constituite diem solemnem,« separantes uos a carnalibus desideriis, et a mortuis operibus, ut diuine contemplationi satagatis . Et hoc non segniter agite, sed in condensis, id est in frequentationibus, procedentes »usque ad cornu altaris,« id est, usque ad altiora uelaminis , ut intelligatis eius interiorem diuinitatem,  qui nobis exteriorem humanitatem lacte nutriendis  prebere dignatus est. Nota quod dicit, »usque ad cornu altaris.« Mos enim fuit Iudeorum ut in Paschali festo Hierosolymam conuenirent, diem solemnem celebraturi. Et quia magna fuit multitudo cum in templo congregabantur, impellebant usque ad cornu altaris, ut ibi starent. Qui ergo diem solemnem constituit procedat ad cornua altaris, intelligens in humanitate diuinitatem, ubi altare est excelsum, super quod altare sacrificatur sacrificium laudis. »Constituite diem solemnem in condensis, usque ad cornu altaris,« dicentes: Deus meus es tu, et ego creatura »confitebor tibi, Deus meus es tu, et exaltabo te. Confitebor tibi quoniam exaudisti  me, et factus es mihi in salutem,« dicens etiam proximis: »Confitemini Domino, quoniam bonus, quoniam in seculum misericordia eius.«



PSALMUS CXuIII. ALLELUIA.

»ALEPH.---Beati immaculati in uia, qui ambulant in lege Domini. Beati qui scrutantur testimonia eius in toto corde exquirunt eum. Non enim qui operantur iniquitatem, in uiis eius ambulauerunt. Tu mandasti mandata tua custodiri nimis. Utinam dirigantur uie mee ad custodiendas iustificationes tuas. Tunc non confundar, cum perspexero in omnibus mandatis tuis. Confitebor tibi in directione cordis, in eo quod  didici iudicia iustitie tue. Iustificationes tuas custodiam, non me derelinquas usquequaque.«



ENARRATIO.

Psalmus iste ab exordio suo ad beatitudinem nos hortatur, quam nemo est qui non appetat. Nullus enim est qui non uult esse beatus. Quid igitur exhortatione opus est ad eam rem quam sua sponte animus appetit humanus? Nam profecto qui exhortatur, id agit ut excitetur uoluntas eius cum quo agit, ad illud propter quod exhortationis adhibetur alloquium. Utquid ergo nobiscum agitur, ut id uelimus, quod nolle non possumus? nunc quia omnes beatitudinem quidem concupiscunt, sed quo ordine ad eam perueniatur,  plurimi nesciunt, ideoque hoc docet psalmus iste, qui sic dicit:

»Beati immaculati in uia, qui ambulant in lege Domini.« Tanquam si diceret: Scio quid uis, beatitudinem queris: ergo si uis esse beatus, esto immaculatus. Illud enim omnes, hoc autem pauci uolunt, sine quo tamen non peruenitur ad id quod omnes uolunt. Et ubi debes esse immaculatus? In uia. Quid autem sit esse immaculatum in uia subiungit: Qui ambulant in lege Domini. Illi enim immaculati sunt in uia, qui in lege Domini delectantur, per quam legis delectationem peruenitur ad beatitudinem. Non superflue nobis dicitur quod sic exprimitur, sed exhortatio necessaria nostris mentibus adhibetur. Quid  enim boni sit, ad quod multi pigri sunt, id est, immaculatos ambulare in uia, que lex Domini est, sic ostenditur, cum beatos esse qui hoc faciunt, indicat: ut propter illud quod omnes uolunt et hoc fiat quod plurimi nolunt. Beatum quippe esse, tam magnum bonum est, ut hoc uelint boni et mali. Nec mirum est, quod boni propterea sunt boni, ut sint beati: sed illud est mirum, quod mali ideo sunt mali, ut sint beati. Nam quisquis auaritie facibus inardescit, libidinibus effluit: ad hoc tendit, ut quoquo modo ad beatitudinem perueniat, cum potius ad summam miseriam deueniat. Quibus uia qualiter ad beatitudinem perueniendum sit, ostenditur: tanquam eis sic diceretur. Quo pergitis? quo his  de uiis peruenire desideratis? Relinquite malignitatem; qui non potestis amittere beatitudinis uoluntatem: frustra tendendo fatigamini, quo perueniendo inquinamini. Sitis ergo immaculati, qui uultis esse beati. Beati uero sunt qui scrutantur testimonia eius, id est, Scripturas sacras que testimonium eius dicuntur, quia eum testantur. Et quoniam multi Scripturas inuestigant ad hoc tantum ut sciant, non ut habeant quod faciant: ostendit quia beati sint, cum scrutantur testimonia Domini, illi uidelicet, qui toto corde exquirunt eum in ipsis Scripturis non tantum intelligendo Scripturas, sed ex precepto Scripturarum bene operando. »Non enim qui operantur iniquitatem, in uiis eius ambulauerunt. Illi qui sunt  immaculati, ambulant in lege Domini. Nam illi qui operantur iniquitatem, et ideo maculati, non ambulant, id est, non delectantur in uiis eius. Hic queritur cum omne peccatum sit iniquitas, nullus autem sine peccato, qualiter aliquis ambulet in lege Domini, cum illi qui operantur iniquitatem, non ambulant. Nullus enim sine peccato est. Unde Ioannes: Si dixerimus quia peccatum non habemus, nosmetipsos seducimus, et ueritas Dei in nobis non est .« Quid ergo dicemus? Nunquid nullus ambulat in lege Domini? Num Paulus non ambulauit qui dixit, »Bonum certamen certaui, cursum consummaui, fidem seruaui, de reliquo reposita est mihi corona iustitie in illo die?«   Nunquid et iste sine peccato? nunquid se seducit? Audiamus ipsum dicentem, et se sine peccato non esse confitentem. Dixit enim: »Non quod uolo hoc facio, sed quod habitat in me peccatum .« Ipse enim egit quod noluit, quia tentatus ab illicitis desideriis, consensum non prebuit, nec ad operationem perduxit. Illicita autem desideria a quibus tentabatur operatus est in eo languor carnis, qui peccatum nominatur, quia ex pena peccati contrahitur: et omni reatu criminis in sacramento baptismatis deleto, solus remansit languor, ex quo surgunt illiciti motus: quibus surgentibus, si nullus eis prebetur assensus nullusque laxetur effectus, nulla perpetratur iniquitas; et sic non obest languor carnis, si per eum non  perpetretur opus iniquitatis, iniquitatis dico, uel actionis uel consensus, de qua iniquitate hic dicitur: non enim qui operantur iniquitatem in consensu uel in actu, in uiis eius ambulauerunt. Tu mandasti mandata tua custodiri nimis. uere qui scrutantur testimonia tua, Domine, beati sunt: quia tu nunquam mandasti nisi quod ad beatitudinem pertinet; mandasti mandata tua custodiri nimis, id est, ualde non in scientia tantum uidelicet, sed opere. Frustra enim tenetur in scientia, quod non tenetur uita. »Utinam dirigantur uie mee ad custodiendas iustificationes tuas.« Audita uoce optantis, depone superbiam presumentis. Nullus enim optat quod in sua potestate sic habet, ut per liberum arbitrium possit efficere quod uult. Ista ergo fidelis anima  uidens quia per se non sufficit ut custodiat mandata Domini, sic optat optando, et a Deo adiutorium poscit; quasi dicat: Quia »mandasti mandata tua custodiri, utinam dirigantur uie mee,« id est opera mea, ad custodiendas iustificationes tuas, quas tu fecisti et sic docuisti; et ideo rogo uias meas dirigi, quia tunc, id est, directis uiis meis, non confundar uelut ille cui dici potest: »Hic homo cepit edificare, et non potuit consummare .« Non confundar »dico,« »cum perspexero in omnibus mandatis tuis,« id est, cum ipsa mandata tua me mihi faciunt speculum. In mandatis enim Domini se quisque, qualis sit, intueri potest; iuxta apostolum Iacobum dicentem: »Si quis auditor est uerbi et non factor, hic comparatur uiro consideranti  uultum natiuitatis sue in speculo. Considerauit enim se, et abiit: et statim oblitus est qualis fuerit .« Qui autem perspexerit in legem perfecte libertatis et permanserit, non auditor obliuiosus, sed factor operis, hic beatus in facto suo erit. Talis et iste uult esse, ut inspiciat tanquam in speculo mandata Dei, ut non confundatur: quia non auditor eorum uult esse tantum, sed factor: quod dicit: »Tunc non confundar, cum perspexero in omnibus mandatis tuis.« Unde confitebor tibi, id est, laudabo te, in directione cordis, id est, in corde recto, et nunquam a tua uoluntate distorto. Et non tantum te laudabo in ipsa operatione, sed etiam in ipsa inchoatione, in eo uidelicet quod didici iudicia  iustitie tue, id est, in hoc quod intellexi discretionem illam, que ex tua iustitia processit, discernere uidelicet quid seruus debeat Domino, quid creatura Creatori. »Iustificationes tuas custodiam, non me derelinquas usquequaque:« Quia iustificationibus tuis custoditis non confundar, ergo custodiam iustificationes tuas. Et ut custodiam, non me derelinquas usquequaque. Si dereliquisti me ut egeam, non derelinquas me ut peream. uel non derelinquas me ad id quod possim dici quaqua ratione derelictus, ut in me ipso uidelicet glorier. A Deo enim derelinquitur, qui in seipso in benefactis gloriatur.

»BETH.---In quo corrigit adolescentior uiam suam? in custodiendo sermones tuos. In toto corde meo exquisiui te, ne repellas me a mandatis  tuis. In corde meo abscondi eloquia tua, ut non peccem tibi. Benedictus es, Domine: doce me iustificationes tuas. In labiis meis pronuntiaui omnia iudicia oris tui. In uia testimoniorum tuorum delectatus sum, sicut in omnibus diuitiis. In mandatis tuis exercebor, et considerabo uias tuas. In iustificationibus tuis meditabor, non obliuiscar sermones tuos.«



ENARRATIO.

In quo corrigit. Custodiam iustificationes tuas. Nam in custodiendo sermones tuos, id est precepta tua, corrigit uiam suam, id est, uitam suam, adolescentior, id est, populus iunior, populus uidelicet gratie, portans imaginem noui hominis, uerbum uidelicet fidei, quod ei predicatur, per dilectionem  operando. Iunior iste est non Cain, sed Abel; non Ismel, sed Isaac; non Manasses, sed Ephraim; non Esau, sed Isrel; non Saul, sed Dauid: quorum unusquisque uiam suam correxit in custodiendo sermones Domini in quo, scilicet alio? Ceteri uero imitantes ueterem hominem, non custodiendo sermones distorserunt uias suas. Et quia qui custodiunt sermones tuos, uias suas custodiunt, ego in toto corde meo exquisiui te, et ideo ne repellas me a mandatis tuis. A mandatis Domini repellitur, qui per gratiam non adiuuatur: et ideo ne repellas me a mandatis tuis, quia licet alii abscondunt argentum et aurum in arca, ego in toto corde meo abscondi, id est reposui, eloquia tua, id est precepta, ad hoc uidelicet, ut non peccem tibi, in memoria tenendo  mandata tua. Peccatur Deo, peccatur proximo; sed prius Deo peccatur: quia quando quisque cogitat peccatum perpetrare in proximo, iam peccat Deo, etsi nullum peccatum perpetrauerit in proximo: quia nemo non prius in se, quam in alterum peccat. uel sic: In corde meo abscondi eloquia tua, ut non darem sanctum canibus neque margaritas spargerem ante porcos: ergo Doce me iustificationes tuas, ut discam faciendo quod iam didici memoria tenendo, uel, Tuum est docere, quia tu benedictus es, Domine, id est: naturaliter multiplicatus, et a te quisque docetur in bonum. Doce me iustificationes tuas, quia non solum mihi abscondi eloquia tua, sed etiam ad utilitatem proximorum:  »in labiis meis pronuntiaui omnia iudicia oris tui,« id est, precepta que per os tuum, id est, per sermones didici. Omnia dico, tam occulta quam manifesta, que fuerunt pronuntianda: et non hoc ex tristitia, uel coactus feci, sed »in uia testimoniorum tuorum delectatus sum,« id est mandatorum tuorum, delectatus sum sicut in omnibus diuitiis. Et in mandatis tuis, scilicet pronuntiandis, exercebor, id est perseuerabo: et considerabo uias tuas, ut que dicam ore compleam opere. Et in hoc non de me, sed de te presumo: quia in iustificationibus tuis quibus per te, non per me iustificatus sum, meditabor, id est assiduus ero, et non obliuiscar sermones tuos, quod fecit primus homo, qui oblitus  est uerbi Dei sibi dicentis: Ne comedas .

GIMEL.---»Retribue seruo tuo, uiuifica me, et custodiam sermones tuos. Reuela oculos meos, et considerabo mirabilia de lege tua. Incola ego sum in terra, non abscondas a me mandata tua. Concupiuit anima mea desiderare iustificationes tuas in omni tempore. Increpasti superbos: maledicti qui declinant a mandatis tuis. Aufer a me opprobrium et contemptum, quia testimonia tua exquisiui. Etenim sederunt principes, et aduersum me loquebantur: seruus autem tuus exercebatur in iustificationibus tuis. Nam et testimonia tua meditatio mea est, et consilium meum iustificationes tue.«



ENARRATIO.

 Retribue seruo tuo. Quasi dicat: Ut non obliuiscar sermones tuos, tu, Domine, retribue seruo tuo, hoc uidelicet, uiuifica me. Quatuor sunt retributiones: due sunt iustitie, reddere uidelicet bona pro bonis, et mala pro malis. Mala enim pro malis reddet Deus impiis, quando iusto iudicio, et peccatorum suorum merito eternaliter puniendos eos in ignem eternum mittet. Tertia retributio est gratie, quam hic exercet Deus, reddens bona pro malis: que retributio gratie naturaliter precedere debet; quia nisi Deus hic redderet bona pro malis, non esset cui in ultimo examine redderet bona pro bonis: hanc retributionem querit iste. Querit enim a Deo interius uiuificari, ut ab eo uiuificatus possit custodire  sermones suos; quia qui mortuus est interius, non est dignus ut custodiat sermones Domini. Nota quia non ex toto mortuus fuerat qui hic uiuificari rogat. Accepit enim initium bone concupiscentie, cum adhuc rogat uiuificari, ut possit custodire preceptum obedientie. Et quoniam Dei precepta non per obedientiam custodiuntur, nisi per intelligentiam uideantur, ut haberet intelligentiam, subsecutus ait: Reuela oculos meos interiores, et considerabo mirabilia procedentia de lege tua, sed obseruata. Quid mirabilius, quam per custodiam legis Domini, terram, celum fieri, seruum liberum, et tandem perpetuo coronari? Reuela oculos meos, et hoc  ideo, quia incola ego sum in terra, id est, de illis ego sum qui dicunt: »Non habemus hic manentem ciuitatem, sed futuram inquirimus :« et ideo non abscondas a me mandata tua, ut non compleam ea, uidelicet operando. Mirum est, quod hic rogat mandata Domini sibi non abscondi, quia ubique Deus uult predicari: utinam tam multis essent chara quam sunt clara. Illa enim duo mandata, in quibus pendet tota lex et prophete, manifesta sunt tam fidelibus quam infidelibus: quia Deus amandus est, ideo necessario sciendus est. Sciri autem non potest nisi per eloquia: ideo iste rogat sibi non abscondi eloquia, ut sciendo Deum, Deum amet: et Deum amando, seipsum faciat amare, ut sic  tandem doceatur qualiter proximum debeat diligere; quia nisi quisque sciat ipsum diligere, non potest esse ardens in dilectione proximi, cum scriptum sit: »Diliges proximum tuum sicut teipsum .« »Non abscondas a me mandata tua:« et hoc iuste, quia concupiuit anima mea desiderare, id est, magno desiderio affectabatur anima mea desiderare iustificationes tuas, id est, precepta tua iustificantia, et hoc in omni tempore, uidelicet quietis et aduersitatis; iuxta illud: Benedicam Dominum in omni tempore . Ideo concupiuit anima mea desiderare precepta tua, quia increpasti superbos, id est, primos parentes contra te superbientes, et mandata tua non desiderantes: increpasti, id  est, morte multasti quando dixisti: Maledicta terra in opere tuo . Et non tantum illi sic sunt increpati, sed omnes qui imitantes eorum superbiam, declinant a mandatis tuis, maledicti sunt. Nota quia aliud est per ignorantiam uel per carnis infirmitatem mandata Domini non supplere: aliud, per negligentiam a mandatis Domini declinare; quod superborum est: »maledicti qui declinant a mandatis tuis.« Et ut ego maledictioni non subiaceam, aufer a me opprobrium et contemptum, ne committam aliquid dignum opprobrio, et ideo tibi contemptibilis fiam. uel, aufer a me opprobrium, ne probrosum sit mihi nomen Christianum, et per hoc ad contemptum ueniam. Aufer dico, quia testimonia tua exquisiui. Opus est  etiam ut auferas, quia non desunt qui me dudum conterere querunt. Etenim principes terreni »sederunt, et aduersum me loquebantur. Loquebantur« dico, tribulationes minando et inferendo. »Seruus autem tuus exercebatur in iustificationibus tuis. Nam et testimonia tua meditatio mea est, id est,« illa que tu testabaris meditatus sum semper. Testimonia Domini martyria eius sunt, in quibus martyriis exemplum prebuit, ut hi qui martyrizarentur, illos diligerent a quibus paterentur: quod hic dicit, Testimonia tua meditatio mea est. Meditatio enim est sanctorum martyrum, illos diligere a quibus patiuntur: cum hec sit meditatio  persecutorum, ut eos habeant odio quos persequuntur. Consilium iterum sedentium principum fuit inuentos martyres perdere: consilium patientium martyrum perditos inuenire. Et sic illi reddebant mala pro bonis, isti bona pro malis: et sic persecutores occidendo defecerunt; martyres uero moriendo uicerunt.

DALETH.---»Adhesit pauimento anima mea: uiuifica me secundum uerbum tuum. uias meas enuntiaui, et exaudisti me; doce me iustificationes tuas. uiam iustificationum tuarum instrue me, et exercebor in mirabilibus tuis. Dormitauit anima mea pre tedio, confirma me in uerbis tuis. uiam iniquitatis amoue a me, et de lege tua miserere mei. uiam ueritatis elegi, iudicia tua non sum oblitus.  Adhesi testimoniis tuis, Domine, noli me confundere. uiam mandatorum tuorum cucurri, cum dilatasti cor meum.«



ENARRATIO.

Adhesit pauimento anima mea; quasi dicat: Licet testimonia tua meditatio mea est, tamen adhuc timeo, quia anima mea adhesit pauimento, id est corpori, quod est inferior pars hominis, sicut pauimentum inferior pars est edificii. Et quia »Caro concupiscit semper aduersus spiritum ,« ideo quandiu anima adheret corpori, timendum est et rogandum, ne concupiscentia carnis superet spiritum; quod iste rogat, dicens: Adhesit pauimento anima mea, et ideo uiuifica me, ut comprimatur quod aduersus spiritum concupiscitur. uiuifica me, dico,  agentem secundum uerbum tuum, id est preceptum tuum, uel uiuifica me secundum uerbum tuum, id est promissum tuum. Promisisti enim: In Isaac uocabitur tibi semen, hoc est, »non qui filii carnis, hi sunt filii Dei; sed qui filii sunt promissionis, deputantur in semine .« uel, uiuifica me secundum uerbum tuum, quia dixisti: »Conuertimini ad me, et ego conuertar ad uos .« Et debes uiuificare, quia uias meas, uidelicet fedas, enuntiaui: confessus sum tibi, et tu exaudisti me delendo peccata, et ideo »doce me iustificationes tuas.« Et quia multi docentur in iustificationibus sic, ut ea sciant, non ut opere ostendant, ostendit hec fidelis anima qualiter doceri uult; sic: uiam iustificationum tuarum, id est, opera preceptorum  tuorum, instrue me, id est, instrue in me, et sic instructus exercebor in mirabilibus tuis, id est in mandatis tuis, que mirabilem eum faciunt, qui ea imitatur: nam eum de infima miseria ad summam gloriam perducunt. Opus est ut me instruas, quia dormitauit, id est, tepescit anima mea pre tedio audiendi uidelicet uerbi Dei. Unde illud: »Omnem escam abominata est anima eorum .« uel, dormitauit anima mea pre tedio, quia tedium est mihi conuersari inter peccatores: et ideo tu, Domine, confirma me in uerbis tuis, ut uiolenter agam et promouear. Et ut confirmes, uiam iniquitatis, promotionem meam impedientem, »amoue a me, et de  lege tua miserere mei,« dando mihi uidelicet legis tue non solum inchoationem, sed etiam consummationem: quod non est uolentis neque currentis, sed tui miserentis , debes misereri, quia inquantum potui, uiam ueritatis elegi per quam currerem, »et iudicia tua non sum oblitus:« ut currerem, adhesi testimoniis tuis, Domine, dum currerem: et ideo noli me confundere, ut dicatur mihi: »Hic homo cepit edificare, et non potuit consummare ;« sed quo curro pertendam, et quo pertendo perueniam: quod fiet. Quia »uiam mandatorum tuorum cucurri cum dilatasti cor meum,« id est, cum cor meum in caritate dilatasti. Unde Apostolus: Cor nostrum, ait, dilatatum est, dilatamini et uos .

 HE.---»Legem pone mihi, Domine, uiam iustificationum tuarum, et exquiram eam semper. Da mihi intellectum, et scrutabor legem tuam, et custodiam illam in toto corde meo. Deduc me in semita mandatorum tuorum, quia ipsam uolui. Inclina cor meum in testimonia tua, et non in auaritiam. Auerte oculos meos ne uideant uanitatem, in uia tua uiuifica me. Statue seruo tuo eloquium tuum in timore tuo. Amputa opprobrium quod iustificatus sum, quia iudicia tua iucunda. Ecce concupiui mandata tua, in equitate tua uiuifica me.«



ENARRATIO

»Legem pone mihi, Domine, uiam iustificationum tuarum, et exquiram eam semper.« Quasi dicat:  Quia ego uiam mandatorum tuorum cucurri, ideo, Domine, ne currendo deficiam, uiam iustificationum tuarum, id est opera tua iustificantia, pone mihi legem, non mutandam, sed permanendam, ut semper in lege proficiam. Apostolus dicit: »Iustis non est lex posita, sed impiis et peccatoribus .« Quare potest uideri hic esse talis, qui legem sibi rogat poni: sed quia superius dixit, se uiam mandatorum Dei cucurrisse in caritate, non est de populo illo dure ceruicis, cui lex erat scripta in lapideis tabulis ; sed uideri potest pertinere ad filios libere Ierusalem superne, ad filios promissionis et eterne hereditatis, quibus Spiritu sancto tanquam Dei digito, non in tabulis lapideis,  sed in cordibus lex scribitur : non quam memoria teneant et uita negligant, sed quam intelligendo sciant, et diligendo faciant in latitudine amoris, non in angustia timoris. Nam qui timore pene, non amore iustitie opus legis facit, profecto inuitus facit. Quod autem inuitus facit, posset fieri, malet utique non iuberi: ac per hoc legis quam esse nollet non est amicus, sed potius inimicus: nec est mundus opere qui immundus est uoluntate. Talis non potest dicere quod iste dixit in superioribus uersibus: »uiam mandatorum tuorum cucurri, cum dilatasti cor meum.« Et quia dilatatio caritatem significat, secundum Apostolum dicentem: »Plenitudo legis est caritas :« cur ergo iste legem sibi poni rogat, quam si non haberet, non  utique in caritate cucurrisset? Sed quia in lege quam accepit uult proficere, et hoc intelligit sine Deo esse posse, legem sibi poscit poni, non illam quam non habet ut recipiat, sed in illa quam habet magis magisque proficiat: quemadmodum si poculum plenum teneas, et dare sitienti incipias, ipse et haurit bibendo, et poscit desiderando: hoc modo et iste legem sibi poni poscit, dicens: »Legem pone mihi, Domine, uiam iustificationum tuarum, et exquiram eam semper,« quandiu uidelicet opus est exquisitione. Quandiu enim hic uiuimus, opus est exquisitione, ut in ea semper proficiamus. uel exquiritur semper, hic uidelicet et ibi. Hic exquiritur ut in ea proficiatur: ibi exquiritur ut qui hic proficit eius premio perfruatur. Quia dixit, exquiram  eam semper, et nullus potest exquirere, nisi hoc sibi Deo donante, rogat iste legis exquisitor, ut per spiritum faciat quod per litteram sciebat, sic: »Da mihi intellectum, et scrutabor legem tuam;« quasi dicat: Posita lege, indiget intellectu: et tu da ut scrutetur lex tua. Legem scrutatur, qui secundum altiora precepta legis operatur. Altiora enim precepta legis sunt duo illa precepta, »in quibus pendet tota lex et prophete .« Unde Apostolus: »Adhuc uobis eminentiorem demonstro uiam. Si linguis hominum loquar et angelorum, caritatem autem non habeam, factus sum uelut es sonans aut cymbalum tinniens .« »Da mihi intellectum, et scrutabor legem tuam, et custodiam illam in toto corde meo.« Custodiam dico,  non tantum scientia, sed et uita. Et ut sic custodiam deduc me, id est de uirtute in uirtutem me duc: me dico, positum »in semita mandatorum tuorum,« id est in arduis preceptis tuis; iuxta illud: »Arcta uia est que ducit ad uitam ,« et non curritur nisi dilatato corde. »Deduc me in semita mandatorum tuorum« et hoc ideo, quia ipsam semitam uolui, id est uoluntarie obseruo, non coactione uel timore pene. Et quia uoluntas bona non est ex libero arbitrio, sed ex Dei adiutorio qui dat uelle et pro bona uoluntate perficere , rogat iste bone uoluntatis affectionem, sic. »Inclina cor meum in testimonia tua;« quasi dicat: Quia uolui ipsam semitam, tu inclina cor meum, id est perfice uoluntatem in testimonia tua ut gratis te colam uidelicet.  Hec enim ubique testatur Scriptura, quod colendus Deus sit gratis, non propter mercedis aliquod emolumentum: et quoniam auaritia plures impedit ne gratis colant Deum, ideo subiungitur et non in auaritiam. Ne autem sola auaritia impedire uideatur ut gratis non colatur Deus, subiungit adhuc: »Auerte oculos meos« interiores, »ne uideant uanitatem,« id est, ne in tuo seruitio apponant sibi aliquod temporale commodum, fauorem uidelicet hominum uel simile, que omnia uanitas sunt. Unde Salomon: »Consideraui omnia que sub celo ,« etc. Nota quia auaritia est proprie philargyria: amor uidelicet pecunie. Ne autem amor pecunie quemque arguat, audiamus Dominum dicentem in Euangelio:  »Thesaurizate uobis thesauros in celo .« Ne iterum in benefactis fauorem queramus, admonet nos sermo Dominicus: »Cauete iustitiam uestram facere coram hominibus, ne uideamini ab eis .« Et ne iterum pro necessitate uictus et uestitus bene operari uellemus, inquit Dominus: Nolite solliciti esse, dicentes: Quid manducabimus, aut quid bibemus? scit enim Pater uester quid uobis necesse sit . Hec omnia considerauit iste dicens: »Auerte oculos meos ne uideant uanitatem: in uia tua uiuifica me. Statue seruo tuo eloquium tuum:« statorium mihi fac eloquium tuum, ne ad horam credam, sed semper in tuo eloquio perseuerem: et hoc in timore tuo filiali, non seruili: et amputabo »opprobrium meum quod  suspicatus sum« de aliis. Suspicabar enim de aliis quos uidebam bene operari, ut hoc facerem pro temporali commodo, non ut gratis Deum colerent. Et ut deinceps illud non suspicer, amputa opprobrium meum. Nam temere iudicare peccatum est unde Dominus: »Nolite iudicare, ut non iudicemini .« Nota quia hec suspicio de proximo potest procedere ex quolibet, qui iam in Dei seruitio laborabat pro temporali commodo: quia quod quisque in se sentit, hoc citius de alio suspicatur. Et ideo cum iste qui hic loquitur, rogasset inclinari cor suum ut gratis Deum coleret, rogat a se amputari temeraria iudicia, ne hoc uidelicet, iudicet de proximo, quod prius sentit in seipso. Dicit, »amputa opprobrium meum quod suspicatus sum, quia iudicia tua iucunda,« mea amara.  Et ecce qualiter iucunda quia »concupiui mandata tua:« et ideo »in equitate tua uiuifica me,« id est in caritate tua.

uAU.---»Ut ueniat super me misericordia tua, Domine, salutare tuum secundum eloquium tuum. Et respondebo exprobrantibus mihi uerbum, quia speraui in sermonibus tuis. Et ne auferas de ore meo uerbum ueritatis usquequaque, quia in iudiciis tuis supersperaui. Et custodiam legem tuam semper, in seculum et in seculum seculi. Et ambulabam in latitudine, quia mandata tua exquisiui. Et loquebar in testimoniis tuis in conspectu regum, et non confundebar. Et meditabar in mandatis tuis, que dilexi. Et leuaui manus meas ad mandata tua, que dilexi, et exercebar in  iustificationibus tuis.«



ENARRATIO.

»uiuifica me,« et ut me uiuifices, »ueniat super me misericordia tua, Domine,« id est misericors tuus, Christus uidelicet per quem multiplicem misericordiam exhibuisti. ueniat super me, non ut me conterat, iuxta illud: »Super quem ceciderit lapis ille, conteret eum ,« sed ut me defendat, quasi caput meum. Quid ipse uocet misericordiam, subiungit: Salutare tuum, id est Saluator tuus ueniat secundum eloquium tuum; sic enim promisisti, ut per eum liberares genus humanum. uel ueniat super me, me dico, agentem secundum eloquium tuum. uel secundum eloquium tuum, ut in semine deputer. Et quia parum  est corde credere, nisi confessio fiat ore , subiungitur: »Et respondebo exprobrantibus mihi uerbum.« Quasi dicat: ueniat super me misericordia tua, et ea ueniente, respondebo uerbum fidei exprobrantibus, id est, improperantibus mihi, de fide mea: quia responsio non ex me procedet, sed ex te. Quia speraui in sermonibus tuis, non in meis: quia sermones mei tui sunt; iuxta illud: »Non uos estis qui loquimini, sed spiritus Patris uestri qui loquitur in uobis .« Et quoniam respondentibus uerbum fidei multe parabantur tribulationes ab his, qui uerbo fidei repugnabant, rogat hec fidelis anima, quatenus pro imminenti tribulatione non cesset a ueritatis predicatione et dicit, Et ne auferas, id est, ne auferri permittas ullis tribulationibus, de  ore meo uerbum ueritatis usquequaque, id est, usque ad id, quod ipsum uerbum possit dici derelictum quaqua ratione a me. Quasi dicat: Si contigerit ut timore pene quandoque taceam, non permittas me omnino tacere, sed des mihi per gratiam tuam respicere, ut in Petro notatur. Ipse enim negando fuit derelictus, flendo recreatus, trina confessione coronatus. Ne auferas usquequaque, quia in iudiciis tuis super, id est, desuper uenientibus, speraui, id est, ipsa flagella tua paterna, que iusto iudicio tuo mihi sunt illata, fuerunt mihi causa quare sperarem futuram gloriam. uel super speraui in iudiciis tuis, quia speraui me plus habiturum glorie, quam paterer pene. Unde illud: »Existimo quod non sint condigne passiones huius temporis ad futuram gloriam  .« uel super speraui, id est, super id quod petimus aut intelligimus, speraui me habiturum, iuxta illud: »Ei qui potens est superabundanter facere quam petimus aut intelligimus .« »In iudiciis tuis super speraui: et« ideo »custodiam legem tuam,« id est, dilectionem Dei et proximi semper, in seculum uidelicet, et in seculum seculi, quod est in futuro, quando Deum plenius amabimus: quia eum quem nunc non uidendo amamus, facie ad faciem uidebimus: plenius etiam diligetur proximus, quia nullus erit suspicioni locus, ubi alter alteri non erit occultus. Custodiam in futuro legem tuam, et hic ambulabam, id est, ambulabo, in latitudine, id est, in caritate Dei et proximi, quia mandata tua exquisiui, id est, exquiram,  sic et cetera que sequuntur preterita accipiuntur futura. uel potest legi ut habeat uim quod dicit, ambulabam in latitudine, ut sic ostendat fidelis anima se esse exauditam de futuro, cum ostendit sibi esse exhibita quedam, per que potest de futuris esse certa. Exhibitio enim preteritorum est certitudo futurorum: quasi sic dicat: Scio quia ibi custodiam legem tuam, quia inde quasi iam arrham recepi: quia iam nunc »ambulabam in latitudine,« id est, in dilectione Dei et proximi: et hoc non ope mea, sed tua, quia »mandata tua exquisiui: Et loquebar in testimoniis tuis« etiam »in conspectu regum, et non confundebar« declinando a mandatis tuis timore regum. Et meditabar, id est, frequenti cogitatione  uersabar, »in mandatis tuis,« in preceptis tuis que, id est, quia dilexi ea: et in his omnibus leuabo manus meas, id est, opera mea, ad mandata tua que, id est, quia dilexi. Ipse leuat opera ad mandata Domini, qui cum bene operatur, non in se, sed in Domino gloriatur: deprimit opus bonum, qui bene operando querit fauorem hominum; quod dicit: »Leuaui manus meas ad mandata tua, que dilexi, et exercebor,« id est, perseuerabo, »in iustificationibus tuis.« Ergo, Domine, quia loquendo, meditando, operando, a preceptis tuis non declinaui huc uel illuc:

»ZAIN.---Memor esto uerbi tui seruo tuo, in quo mihi spem dedisti. Hec me consolata est in humilitate mea, quia eloquium tuum uiuificauit me.  Superbi inique agebant usquequaque, a lege autem tua non declinaui. Memor fui iudiciorum tuorum a seculo, Domine, et consolatus sum. Defectio tenuit me, pro peccatoribus derelinquentibus legem tuam. Cantabiles mihi erant iustificationes tue in loco peregrinationis mee. Memor fui nocte nominis tui, Domine, et custodiui legem tuam. Hec facta est mihi, quia iustificationes tuas exquisiui.«



ENARRATIO.

Memor esto uerbi tui seruo tuo, scilicet complendi ut inter benedictos et filios promissionis reputer: quia in quo, id est in uerbo illo, mihi spem dedisti. Quasi dicat: Alii spem suam ponunt in auro uel in similibus, ego tantum in uerbo tuo, et hoc non infructuose. Nam hec, spes habita in uerbo tuo, consolata  est me in humilitate mea, id est in deiectione mea, uel afflictione quam patior in hac uita. Et ideo »consolata est me« spes tua, »quia eloquium tuum uiuificauit me,« quia tu promisisti te adiutorem in tribulationibus; iuxta illud: »Fidelis Deus qui non patietur uos tentari supra id quod potestis .« »Hec me consolata est in humilitate mea.« Et ecce unde humilitas processit, quia superbi inique agebant usquequaque. Superbi sunt quos non edomuit damnum immortalitatis et glorie, quam perdiderunt in primo parente. Hi inique agebant: quia quid iniquius, quam illum odio habere quem scit diligere? Et usquequaque, id est omnimoda ratione inique agebant, quia non tantum non piguit se impios esse, sed pios studebant facere impios. Ego  »autem a lege tua non declinaui,« sed »memor fui iudiciorum tuorum a seculo, Domine,« tandem futurorum in uasa ire, et consolatus sum in uasa misericordie, que attendi tua gratia esse saluanda. Et quia memor fui iudiciorum in uasa ire. »Defectio tenuit me pro peccatoribus derelinquentibus legem tuam,« id est tedebat me conuersari inter peccatores. Et quia consolatus sum in diuitiis uasis misericordie promissis, cantabiles, id est laudabiles, erant mihi iustificationes tue, id est flagella tua iustificantia, in loco peregrinationis mee: in hac uita uidelicet, ubi quisque peregrinatur a Domino, et ubi non cantandum est, sed gemendum. Et quomodo mihi iustificationes tue erant cantabiles? Quia memor  fui in nocte, id est in tribulatione nominis tui, Domine, illius uidelicet nominis quia est Dominus, me uoluntarie faciens seruum tuum, et custodiendo legem tuam. Et hec custodia legis non ex me processit, sed »facta est mihi« a te, »quia iustificationes tuas exquisiui.« uel hec nox facta mihi, id est ad utilitatem meam, ut sic iustificationes tuas et non meas exquirerem. Potest aliter legi superius quod dicitur, »Hec me consolata est in humilitate mea,« ut dicamus: Spes illa quam dedisti mihi in uerbo tuo, consolata est me in humanitate mea, id est, in mortalitate mea, a primo parente mihi illata, et ideo »consolata est me, quia eloquium tuum uiuificabit me«: ut spem uite haberem, proiectus in mortem. Et unde humilitas processit? Superbi, id est iniqui parentes,  inique agebant ab obedientia Dei recedentes: et hoc usquequaque, id est, omnimoda ratione, quia se sibi deos fecerunt. Ego autem recepta spe uerbi tui, »a lege tua non declinaui,« sed »memor fui iudiciorum tuorum a seculo,« id est, ab exordio mundi primis parentibus exhibitorum: et defectio tenuit me, id est, tedium me detinuit, »pro peccatoribus derelinquentibus legem tuam.« Et tamen »cantabiles mihi erant iustificationes tue in loco peregrinationis mee.« Nam »memor fui in nocte nominis tui, Domine, et custodiui legem tuam. Hec facta est mihi, quia iustificationes tuas exquisiui.«

HETH.---»Portio mea, Domine, dixi custodire legem tuam. Deprecatus sum faciem tuam in toto corde meo: miserere mei secundum eloquium  tuum. Cogitaui uias meas, et conuerti pedes meos in testimonia tua. Paratus sum et non sum turbatus, ut custodiam mandata tua. Funes peccatorum circumplexi sunt me, et legem tuam non sum oblitus. Media nocte surgebam ad confitendum tibi super iudicia iustificationis tue. Particeps ego sum omnium timentium te et custodientium mandata tua. Misericordia, Domine, plena est terra, iustificationes tuas doce me.«



ENARRATIO.

Portio mea, Domine. Quia iustificationes exquisiui, ergo Domine, doce iustificationes tuas: quod est in fine psalmi. Doce dico ut semper in eis proficiam et debes docere quia tu es portio mea, Domine: alii mundum eligant, ego te mihi partem: et quomodo  hic? Quia dixi, id est, firmiter statui apud me, custodire legem tuam. Eius enim pars est Dominus. qui legem suam custodit. Lex autem custoditur, quando spiritus uiuificandus adiuuat me ne littera occidat. Et quoniam non est hominis ut per se possit custodire legem Domini, et inuocandus est Dominus. Sic enim fides impetrat, quod lex imperat; quod iste attendens dicit: »Deprecatus sum faciem tuam.« Quasi dicat: Ut custodiam legem tuam, quia per me non possum, »deprecatus sum faciem tuam,« id est, ualde precatus sum adiutorium tuum, et cognitionem tuam in toto corde meo dicens: Miserere mei, gradientis scilicet, secundum eloquium tuum: et debes misereri, quia cogitaui, id  est, proposui mihi, uias meas, fedas, ut auertem me ab illis: et conuerti pedes meos, id est afflictiones meas, in testimonia tua, id est, in uias tuas pulchras: et intantum, quod: »Paratus sum« ad hoc, »ut custodiam mandata tua, et non sum turbatus,« in illis tribulationibus uel pressuris, cum tamen non desit causa unde turbarer: quia »Funes peccatorum circumplexi sunt me.« Funes peccatorum impedimenta sunt inimicorum, siue spiritualium, sicut diaboli et angelorum eius: siue carnalium, in quibus ut in filiis diffidentie operatur diabolus. Ipsi enim augendo peccatum peccato, quasi funes faciunt, et peccatum suum sicut restem longam trahunt, et hinc sanctos implicare conantur, et aliquando permittuntur: sed si implicant corpus, non  implicant animam, quod in isto apparet qui dicit: »Legem tuam non sum oblitus;« sed potius: Media nocte surgebam, id est, fortior fiebam, ad confitendum tibi. Per mediam noctem grauior accipitur tribulatio, in qua tribulatione non afflictio eum deiiceret, sed exercitaret ut surgeret, et ad confitendum fortius proficeret. De hac tribulatione Petrus dixit: »Tempus ut incipiat flagellum a domo Domini . Et si initium a nobis, quis finis erit illis qui non obediunt Euangelio? Etsi iustus uix saluabitur, impius et peccator ubi parebunt? Media nocte surgebam ad confitendum tibi,« semper attendens »super iudicia iustificationis tue,« flagella tua que iustificant. Notandum quod dicit, super iudicia, quia eum non grauabant flagella Domini, sed  in eis delectatus est, attendens quia »flagellat Deus omnem filium quem recipit . Surgebam ad confitendum tibi,« id est, intantum quod particeps factus sum omnium timentium te: sic uidelicet timentium ut custodiant mandata tua. Et ut plures ostendat esse quorum particeps factus est, subiungit: »Misericordia Domini plena est terra.« Quasi dicat: Benedixisti omnium timentium, quia plena est terra reparatorum per misericordiam Domini. Ergo, Domine, »doce me iustificationes tuas,« ut semper in melius proficiam.

TETH.---»Bonitatem fecisti cum seruo tuo, Domine, secundum uerbum tuum. Bonitatem et disciplinam et scientiam doce me, quia mandatis tuis credidi. Priusquam humiliarer ego deliqui:  propterea eloquium tuum custodiui. Bonus es tu, et in bonitate tua doce me, iustificationes tuas. Multiplicata est super me iniquitas superborum, ego autem in toto corde meo scrutabor mandata tua. Coagulatum est sicut lac cor eorum, ego uero legem tuam meditatus sum. Bonum mihi quia humiliasti me, ut discam iustificationes tuas. Bonum mihi lex oris tui super millia auri et argenti.«



ENARRATIO.

»Bonitatem fecisti cum seruo tuo, Domine.« Quasi dicat: Tu debes me docere iustificationes tuas. Nam tu iam fecisti cum me seruo tuo bonitatem, id est, boni suauitatem, id est, talem me fecisti  ut me delectaret bonum. Cui Deus propitius inspirat delectationem boni, et cui donatur caritas Domini, ut per caritatem ueniat ad dilectionem proximi, cum eo Deus bonum facit. Nam magnum Dei donum habet, quem delectat bonum. Nam quem delectat bonum, bonum quod facit non facit timore pene, sed amore iustitie. Quem uero bonum non delectat, opus legis quod facit, facit timore pene, non amore iustitie. Cum Deus metuitur et non amatur, seruiliter fit, non liberaliter: seruus autem eiicietur foras: filius in eternum manet in domo, quia perfecta caritas foras mittit timorem . Et est equipollens dicere quod dicit: »Bonitatem fecisti cum seruo tuo.« Quasi diceret: De me seruo tuo fecisti filium, et hoc secundum uerbum tuum, id  est, secundum promissiones tuas. uel fecisti cum seruo tuo bonitatem, seruo tuo agente secundum uerbum tuum, id est, preceptum tuum. »Bonitatem et disciplinam et scientiam doce me.« Ecce qui prius confessus est Dominum secum fecisse bonitatem, rogat hic doceri in bonitate. Et quare hoc, nisi quia in dulcedine bonitatis uult proficere? Nota quod tria ponit, bonitatem, disciplinam, scientiam. Nam cui Deus propitius inspirat boni delectationem, profecto instanter orare debet, quatenus in se tantum audiatur donum, ut non solum pro illo contemnat ceteras delectationes; sed etiam pro illo quaslibet perferat pressuras et tribulationes: et sic suauitati conuenienter additur disciplina, quia disciplina est eruditio per molestias: et ideo non quantulecunque  suauitati, uel caritati addenda est disciplina, sed tam magne caritati, que nulla tribulatione possit exstingui. Tertia ponitur scientia, quoniam si magnitudinem suam precedit scientia, non edificat, sed inflat. Cum ergo tanta fuerit caritas in bonitate suaui, ut tribulationibus quas adhibet disciplina non possit exstingui, tunc utilis est scientia, ut per scientiam homo consideret quid fuerit, et quid meruerit, et quid a Deo acceperit. Quare recto ordine dictum est, »Bonitatem et disciplinam et scientiam doce me.« Quasi dicat: Doce bonitatem, inspirando caritatem: doce disciplinam, inspirando patientiam: doce scientiam, illuminando intelligentiam: et hec omnia facere debes, »quia mandatis tuis credidi,« id est, hec omnia credidi per te esse  mandata, licet hominibus per homines sint administrata. Et quid opus est ut adhibeas disciplinam, que me corrigat, et doceat suauitatem preceptorum tuorum? Quia priusquam humiliarer, deliqui: precessit enim delictum ut subsequeretur humiliatio. Propterea, quia humiliatus fui ad me rediens, eloquium tuum custodiui, id est, precepta tua: ne iterum humiliarer. Hec humiliatio in primo parente est accipienda, in quo omnis humana natura uelut in radice est uitiata: et quia noluit esse subiecta ueritati, subiecta est uanitati: quod profuit uasis misericordie experiri, ut, deiecta superbia, diligatur obedientia, et pereat non reditura miseria. »Eloquium tuum custodiui:« et »tu,« Domine, »doce me  iustificationes tuas in bonitate tua,« id est, fac me attendere ut operando et semper in melius proficiendo experiar quam suauia sunt tua precepta. Et tuum est, docere, quia tu es bonus, id est, naturaliter suauis: et opus est ut doceas, quia »multiplicata est super me iniquitas superborum,« qui uolunt mihi amarificare tua precepta. »Ego autem in toto corde meo scrutabor mandata tua.« Quasi dicat: Quantumcunque abundet in eis iniquitas, in me tamen non refrixit caritas, »Coagulatum est sicut lac cor eorum.« uere multiplicata est super me iniquitas. Nam eorum cor induratum est in nequitia sua, iuxta illud: »Induratum est cor Pharaonis .« »Ego uero legem tuam meditatus sum,« ne horum nequitie consentirem. »Bonum  mihi quia humiliasti me.« Quasi dicat: Ego pro delicto meo humiliatus sum, et hoc mihi bonum quia me humiliasti, ut in ipsa humiliatione uidelicet discam iustificationes tuas, id est, experiar quam bonum sit seruare mandata tua: ipsa enim mali experientia docuit me, quam iucundum sit sub tua manere obedientia. »Bonum mihi lex oris tui.« Aliis argentum et aurum et similia, uidentur bona: mihi lex tua bona est »super millia auri et argenti.« Nam plus amat caritas legem Domini, quam cupiditas mille talenta auri et argenti.

IOTH.---»Manus tue, Domine, fecerunt me, et plasmauerunt me: da mihi intellectum, ut discam mandata tua. Qui timent te, uidebunt te et letabuntur, quia in uerba tua supersperaui. Cognoui,  Domine, quia equitas iudicia tua et in ueritate tua humiliasti me. Fiat misericordia tua ut consoletur me, secundum eloquium tuum seruo tuo. ueniant mihi miserationes tue et uiuam: quia lex tua meditatio mea est. Confundantur superbi, quia iniuste iniquitatem fecerunt in me, ego autem exercebor in mandatis tuis. Conuertantur mihi timentes te, et qui nouerunt testimonia tua. Fiat cor meum immaculatum in iustificationibus tuis, ut non confundar.«



ENARRATIO.

»Manus tue fecerunt me, et plasmauerunt me: da mihi intellectum ut discam mandata tua.« Quasi dicat: Mihi lex oris tui est bonum, et tu »da mihi intellectum ut discam mandata,« id est reforma ut  resurgam in resurrectione prima. Unde illud: »Renouamini spiritu mentis uestre .« Et tuum est reformare, quia manus tue, id est potentie tue, fecerunt me secundum animam, et plasmauerunt me secundum corpus. Hac de causa etiam reformabis me, quia, me reformato, qui timent te timore casto uidebunt me in tua obedientia perseuerantem, et letabuntur, meo exemplo ad bene operandum prouocati: et hoc ideo, quia in uerbo tuo, id est in mandato tuo obseruato supersperaui, id est speraui supra id quod petimus aut intelligimus. Quasi dicat: Ipsi me imitabantur, non inquantum ego meus sum, sed inquantum tibi adhereo. Unde Paulus: »Imitatores mei estote, sicut et ego Christi .« »Speraui  in uerba tua,« quia »cognoui, Domine, quia equitas iudicia tua,« id est omnia iudicia tua esse equa, »et in ueritate tua humiliasti me« in primo parente: quia cum nolui in tua obedientia permanendo exaltari, iuste me humiliasti: morte enim in primo parente me multasti. Et quia in uero iudicio tuo me humiliasti, »fiat seruo tuo misericordia tua ut consoletur me,« id est recipiam ego seruus tuus, non libertus meus, per misericordiam tuam consolationem: quia a te recedendo, per iram tuam recepi desolationem: et hoc fit »secundum eloquium tuum,« quia dixisti: »Conuertimini ad me, et ego conuertar ad uos .« uel consoletur agentem »secundum eloquium tuum.« uel sic: »Fiat misericordia tua ut consoletur me« in futuro, et  hoc »secundum« uerbum tuum, dando mihi immortalitatem, quam primo homini pollicitus es, si in obedientia perstitisset, in qua nunc ego sum: et ut tunc me consoletur, ueniant mihi nunc miserationes tue, id est exhibitiones misericordie tue, et uiuam tibi adherendo, qui moriebar a te recedendo, et debes facere, quia lex tua meditatio mea est, id est, in lege tua semper meditor: in lege tua uidelicet fidei, que per dilectionem operatur. Hec meditatio tantum a mandatis est, ut non refrigescat caritas. Secundum priorem lectionem erit expositio. »ueniant mihi miserationes tue« ad hoc, »ut uiuam: quia lex tua meditatio mea est.« Ego uiuam: superbi autem confundantur, ut iniquitas eorum in me non exstinguat caritatem. Confundantur dico,  quia iniuste, id est sine causa, iniquitatem fecerunt in me. Ego enim laboraui ad eorum salutem, ipsi ad meam perniciem. Ego autem quantumcunque laborauissent me deuorare, exercebar in mundatis tuis. Quare conuertantur mihi, id est, associentur mihi, timentes te; iuxta illud: Qui Dei est, iungatur mihi, Et qui nouerunt testimonia tua. Exponit timentes te ut attendas de quo timore agat. Quasi dicat: Illi qui sic te timent, ut noscant testimonia tua non tantum scientia, sed uita, associentur mihi: quod ut fiat, »In iustificationibus tuis, fiat cor meum immaculatum, ut non confundar:« uel hic uel in futuro.

CAPH.---»Defecit in salutari tuo anima mea, et in uerbum tuum supersperaui. Defecerunt oculi  mei in eloquium tuum, dicentes: Quando consolaberis me? Quia factus sum sicut uter in pruina, iustificationes tuas non sum oblitus. Quot sunt dies serui tui, quando facies de persequentibus me iudicium? Narrauerunt mihi iniqui fabulationes, sed non ut lex tua. Omnia mandata tua ueritas: iniqui persecuti sunt me, adiuua me. Paulo minus consummauerunt me in terra, ego autem non dereliqui mandata tua. Secundum misericordiam tuam uiuifica me, et custodiam testimonia oris tui.«



ENARRATIO.

»Defecit in salutari tuo anima mea, et in uerbum tuum supersperaui.« Quasi dicat: Merito fiet cor  meum immaculatum: quia anima mea, id est animalitas mea, defecit in se eundo in salutare tuum, id est in tuam saluationem se continens et in uerbum tuum supersperaui. Defectus iste non est culpe et pene, sed laudabilis et optabilis: quia nec semper defectus ponitur in malo, sicut nec profectus contrarium suum semper ponitur in bono, sed quandoque in malo. Inde Paulus ad Thimotheum: »Nouitates uerborum et aniles questiones deuita, proficiunt enim ad iniquitatem ;« et de quibusdam mulieribus dixit: »Semper addiscunt; et in peius proficiunt .« Sic defectus in hoc loco in bono ponitur, quia notat sanctum desiderium: in quo desiderio fuerunt sancti ante incarnationem Domini, ut ille iustus Simeon qui dixit:  Putas uidebo? putas durabo. O si hic me inuenerit illa natiuitas! In hoc etiam desiderio fuerunt omnes sancti, post incarnationem exspectantes reuelationem quando Dominus iudicaturus est uiuos et mortuos. »Deficit in salutari tuo anima mea, et in uerbum tuum supersperaui,« id est, in promissionibus tuis speraui supra id quod petimus aut intelligimus. Que promissiones hoc faciunt ut per patientiam exspectetur, quod a credentibus non uidetur. Defecerunt oculi mei interiores, id est, ratio anime mee non tantum ipsa animalitas, eundo in eloquium tuum: dicentes affectione desiderii. Quando consolaberis me, dando incrementa uirtutum? Felix et iste defectus oculorum, quia non est ueniens ex infirmitate animi, sed ex nimietate desiderii. Quando consolaberis  me, opus est enim et consolatione: quia factus sum sicut uter in prutina. Uter est uas ex corio sutum, et factum aptum ad excipiendum uinum et continendum: sed in pruina positum, induratur, et fit inutile uas; sic et homo cum fuisset uas bonum ad suscipiendum liquorem purum, ueram uidelicet discretionem, induratus est aduersus imbrem gratie Dei merito inobedientie, et inutilis factus: quod dicit, Quia factus sum sicut uter in pruina: et tamen quantum potui iustificationes tuas non sum oblitus. uel sic: Quando consolaberis me, ut hoc uidelicet mortale induat immortalitatem: et debes facere, quia inquantum potui, me ad hoc idoneum feci, »quia factus sum sicut uter« positus  »in pruina.« uel per utrem possunt notari carnalia desideria, per priunum ros diuine gratie, per quam cohibentur et restringuntur fluida carnis desideria. Quasi dicat: Obtorpuit in me feruor cupiditatis, ut ferueret in me memoria caritatis: et ideo »iustificationes tuas non sum oblitus. Quot sunt dies serui tui?« uidens fidelis anima differri consolationem quam superius rogauit, optans dissolui et esse cum Christo, dicit: Quot sunt dies serui tui, id est quandiu durabunt dies humiliationis, quos sibi fecerunt serui tui: et ne dies illos finiendos putaremus ante extremum iudicium, subiungit. »Quando facies de persequentibus me iudicium?« separando uidelicet grana a paleis. Fuerunt enim quidam qui dixerunt Ecclesiam finiendam esse ante consummationem  seculi, contra quos dixit Dominus in Euangelio: »Predicabitur hoc Euangelium, in uniuerso orbe terrarum: et tunc erit finis .« »Quando facies de persequentibus me iudicium?« Opus est enim: nam ut me deuocarent, »narrauerunt mihi iniqui fabulationes, sed non ut lex tua,« scilicet audiendas; quia in lege tua non tantum me delectant uerba, sed ueritas. Nam omnia mandata tua ueritas. Et quia ueritati consensi, iniqui persecuti sunt me, sed tu, Domine, adiuua me. Et opus est adiutorio: quia ipsi peccatores consummauerunt me in terra, et hoc minus paulo, id est multum parum, quantum ad eorum existimationem, quod de me, qui celum et terram non fecissem. Ego autem licet hoc illis uisum sit,  non dereliqui mandata tua. Et ut non derelinquam, tu, Domine, secundum misericordiam tuam mundo exhibitam, uiuifica me interiore uiuificatione, ne in uacuum gratiam Dei recipiam, et per te uiuificatus, custodiam testimonia oris tui.

LAMED.---»In eternum, Domine, uerbum tuum permanet in celo. In generationem et generationem ueritas tua: fundasti terram, et permanet. Ordinatione tua perseuerant dies, quoniam omnia seruiunt tibi. Nisi quod lex tua meditatio mea est: tunc forte periissem in humilitate mea. In eternum non obliuiscar iustificationes tuas, quia in ipsis uiuificasti me. Tuus sum ego, saluum me fac, quoniam iustificationes tuas exquisiui. Me exspectauerunt peccatores ut perderent me, testimonia  tua intellexi. Omnis consummationis uidi finem, latum mandatum tuum nimis.«



ENARRATIO.

»In eternum, Domine, uerbum tuum permanet in celo.« Quasi dicat: A te uiuificatus custodiam testimonia oris tui, que nemo potest custodire, nisi per tuam uiuificationem: quia nec angeli qui in celo, id est, in ipsis angelis, permanet uerbum tuum, id est preceptum tuum, id est, usquequaque ad consummationem seculi per tuam uiuificationem. Et non tantum per tuam uiuificationem permanet uerbum tuum in celo, sed etiam in generatione pertinente ad legem, et generatione pertinente ad gratiam, permanet ueritas tua, quia tu fundasti terram,  id est, Ecclesiam tuam in fundamento fidei stabilem fecisti: et »permanet,« quia »Sedes tua, Deus, in seculum seculi .« »Ordinatione tua perseuerant dies,« id est, omnes qui dies sunt, id est, illuminati: quod possunt perseuerare, hoc fit tua dispositione; quoniam omnia, id est, omnes qui dies sunt, »seruiunt tibi. Nisi quod lex tua meditatio mea est, tunc forte periissem in humilitate mea.« uidens fidelis anima per quem terra est liberata, in quo sit fundata, per quem manet; dicit: Ego periissem forte, id est pro certo, in humilitate mea, id est in affectione, tunc, id est, quando in primo parente humiliatus sum, nisi quod lex tua meditatio mea est, lex fidei uidelicet, non fidei inanis, sed fidei que per dilectionem operatur ,  per quam impetratur gratia: que gratia id facit in tribulatione temporali, ne miser homo pereat in humilitate mortali. uel potest sic continuari: Secundum misericordiam tuam uiuifica me: et opus est, quia forte periissem in humilitate mea tunc, id est, quando »paulominus consummauerunt me in terra, nisi quod lex tua meditatio mea est:« et ideo »in eternum non obliuiscar iustificationes tuas, quia in ipsis uiuificasti me.« Et quia tu me uiuificasti, saluum me fac dando perseuerantiam: quia ego tuus sum, qui primum me esse uoluisti, et perditus sum, iam quero tuus esse ut saluer: quoniam iustificationes tuas exquisiui, cum tamen multi essent qui me impedire uolebant. Nam mora et lima »exspectauerunt peccatores ut perderent me: ego  testimonia tua intellexi:« et »uidi finem omnis consummationis:« quia bonum esse attendi, ut pro summo bono summum paterer laborem. Consummationis finis est, in regno Christi sine fine gaudere. Omnis consummationis uidi finem: et hoc non per me, sed per mandatum tuum nimis latum, id est, per caritatem tuam ualde extensam, quia usque ad inimicos diligendos extenditur. uel sic: uidi mandatum tuum nimis latum, id est, caritatem tuam usque ad inimicos extensam, esse finem omnis consummationis, id est, totius perfectionis; quia in caritate pendet tota lex et prophete , sine qua irrita est uniuersitas benefactorum, iuxta Apostolum dicentem: »Si tradidero corpus meum ita ut ardeam, caritatem autem non habeam, nichil  mihi prodest .«

MEM.---»Quomodo dilexi legem tuam, Domine? tota die meditatio mea est. Super inimicos meos prudentem me fecisti mandato tuo, quia in eternum mihi est. Super omnes docentes me intellexi, quia testimonia tua meditatio mea est. Super senes intellexi, quia mandata tua quesiui. Ab omni uia mala prohibui pedes meos, ut custodiam uerba tua. A iudiciis tuis non declinaui, quia tu legem posuisti mihi. Quam dulcia faucibus meis eloquia tua super mel ori meo! A mandatis tuis intellexi, propterea odiui omnem uiam iniquitatis.«



ENARRATIO.

»Quomodo dilexi legem tuam Domine? tota die  meditatio mea est;« quasi dicat: Quia mandatum tuum ualde est latum, ideo dilexi legem tuam eo modo quo diligenda est. Nam tota die, id est assidue, meditatio mea est. Tali meditatione expugnatur cupiditas, que sepe faciendis legis iussionibus contradicit: quia autem tota die meditatur in lege Domini, omnem expellit a se cupiditatem. »Super inimicos meos prudentem me fecisti mandato tuo, quia in eternum mihi est.« Quasi dicat: Ideo dilexi legem tuam, quia in ipsa lege fecisti me prudentem super inimicos meos. Inimici fuerunt carnaliter legem intelligentes, illis qui spiritualiter legem intellexerunt, uelut filii Agar, qui in seruitutem filios generantes inimici fuerunt filiis Sare :  quia in mandato Domini temporalia premia quesierunt, cum illi ad eterna tendebant, uelut iste qui dicit: »Super inimicos meos prudentem me fecisti mandato tuo,« id est precepto tuo: et hoc ideo, quia in eternum mihi est preceptum tuum suaue. Ac si dicat: Ideo in mandatis tuis prudentior sum quam inimici mei: quia ipsi quesierunt in eis temporalia, et ego eterna. Ipsi dicunt: Quod intrat in os, coinquinat hominem. Ego dico, Non quod intrat in os, coinquinat hominem: sed cogitationes que exeunt de corde, ea coinquinant hominem . Super omnes docentes me intellexi, id est, super illos qui iactabant se esse magistros, et legis esse doctores, intellexi: de quibus dictum est, »ue uobis qui habetis clauem scientie, neque uos intratis,  neque alios intrare permittitis ,« super quos intellexi, quia testimonia tua meditatio mea est, Antiquitus enim dictum est: »Diliges amicum tuum, et odio habebis inimicum tuum .« Tua autem testimonia sunt: »Diligite inimicos uestros, benefacite his qui oderunt uos .« In quibus testimoniis semper fuit meditatio mea, et hoc super senes, quia mandata tua quesiui, querendo in eis spiritualem intelligentiam, non attendendo carnalem obseruantiam. Nam ab omni uia mala prohibui pedes meos, id est affectiones meas, ad hoc uidelicet ut custodiam mandata tua. Et quia non sufficit declinare a malo nisi sequatur bonum, subiungitur: A iudiciis tuis, que tu fecisti, et sic docuisti non declinaui, quia tu legem posuisti mihi, ut qui in finem  perseueraret, hic saluus esset : et quia tu posuisti, ideo quam dulcia sunt faucibus meis eloquia tua, faucibus uidelicet cordis, et non tantum dulcia sunt mihi ad edificationem meam, sed etiam ori meo sunt dulcia super mel, ut eructem illa ad edificationem proximorum: quia plus me delectat proximi edificatio, quam alia terrenarum rerum dulcedo: et hoc a mandatis tuis intellexi. Mandata Dei intelligit, quia ea in opere ostendit. Unde illud: Cupis sapientiam? serua mandata. . Ad sapientiam enim peruenitur occultorum per obedientiam mandatorum. Et illud: Qui apponit sapientiam, apponit dolorem . A mandatis tuis intellexi, »propterea odiui omnem uiam iniquitatis,« quia nullus perfecte amat caritatem, qui  non habet odio iniquitatem.

NUN.---»Lucerna pedibus meis uerbum tuum, et lumen semitis meis. Iuraui et statui custodire iudicia iustitie tue. Humiliatus sum usquequaque, Domine: uiuifica me secundum uerbum tuum. uoluntaria oris mei beneplacita fac, Domine, et iudicia tua doce me. Anima mea in manibus meis semper, et legem tuam non sum oblitus. Posuerunt peccatores laqueum mihi, et de mandatis tuis non erraui. Hereditate acquisiui testimonia tua in eternum, quia exsultatio cordis mei sunt. Inclinaui cor meum ad faciendas iustificationes tuas in eternum, propter retributionem.«



 ENARRATIO.

»Lucerna pedibus meis uerbum tuum, et lumen semitis meis.« Quasi dicat: Ideo odio habui uiam iniquitatis, quia uerbum tuum, non uerbum Christum, sed uerbum Christi ad prophetas factum, per apostolos predicatum, quod continetur in omnibus scripturis, est lucerna pedibus meis, id est affectionibus meis. Lucerna enim non per se, sed per aliud lucet: quia apostoli non per se, sed per Christum lumen uerum in splendore lucis corruscabant; ideo predicationis uerbum per apostolos predicatum, quasi lucerna fuit pedibus. uerum autem quod Christus predicabat, quia per se nimium fulgoris plenitudine rutilabat, non lucerna, sed lumen dicitur: et lumen in semitis, id est in arctioribus preceptis.  Ipse enim exemplum fuit nobis arctam uiam insistendi, id est arctiora precepta scientia inuestigandi, que in opere debemus experiri: quia que docuit ore, compleuit opere. Et quia uerbum quod per predicatores audimus, non illo inspirante et adiuuante, ad effectum operationis non ducitur, ideo dicitur proprie lumen in semitis Dei. »Iuraui et statui custodire iudicia iustitie tue.« Quia uerbum tuum est lumen in semitis, ideo iuraui, id est sacramento confirmaui: et quasi quereres quid iurasset, subiungit, et statui, id est immutabiliter proposui, custodire iudicia iustitie tue: quia sic debet mens esse fixa in custodiendis iudiciis Domini, ut omnino pro iuratione sit accipiendum quod statuet. Tunc  autem custodiuntur iusta iudicia Domini quando sub iusto iudice Deo nec peccatum impunitum, nec opus bonum irremuneratum creditur. Et quoniam in custodiendis iudiciis Domini sancti multas pressuras et persecutiones patiuntur, quod iste in spiritu prophetico uidens dicit, »humiliatus sum usquequaque, Domine,« id est usque ad illam humiliationem quod possum dici quaqua humiliatione humiliatus, quantum ad illos a quibus humiliatus sum. Ipsi enim putabant me ex toto a te esse derelictum. Sed ne pro humiliatione periret uerbum fidei rogat uiuificari, sic: uiuifica me secundum uerbum tuum: quia mortuus fui secundum primi hominis preuaricationem. »uoluntaria oris mei beneplacita fac, Domine,« id est noli reprobare, sed approba uoluntaria  sacrificia laudis, ex confessione caritatis, non ex timore necessitatis oblata, et iudicia tua, id est precepta tua, doce me, ulteriorando profectum. Et debes: quia anima mea est in manibus mei semper, id est operibus meis, ut tibi eam offeram. uel semper sollicitus sum de profectu anime mee, et ideo legem tuam non sum oblitus, cum tamen non desint qui me uellent eam obliuisci. Quia posuerunt peccatores laqueum mihi, ut me irretirent in mandatis suis: pro quo laqueo tamen »de mandatis tuis non erraui,« sed »hereditate acquisiui testimonia tua,« id est pro hereditate reputaui obseruare mandata tua uel testimonia tua, id est martyria tua acquisiui, hereditati comparabilia. Sicut Christus accepit hereditatem a Patre, sic sancti martyres  quasi pro hereditate acceperunt a Domino, ut testes eius fierent in martyrio quod multi uoluerunt, sed non potuerunt. Nulli tamen potuerunt, nisi quod uoluerunt: quia non potuissent, si testimonia Dei noluissent. Et quoniam sancti martyres in testimoniis Domini non querunt gloriam hominum uana querentium, sed eternam gloriam breui tempore patientium, et sine fine gaudentium, subiungit: in eternum. Quasi dicat. Ideo testimonia tua acquisiui, quia in eternum sunt me scilicet ducentia: quia exsultatio cordis mei sunt, licet affectio sint corporis: et ideo »inclinaui cor meum ad faciendas iustificationes tuas in eternum propter retributionem.« Ecce quod superius dixit, Inclina: hic dicit, Inclinaui: et quid per hoc intelligimus,  nisi ut ostendat inclinationem sui cordis, et diuini esse muneris, et non proprie uoluntatis? Sed mouet quod dicit, »ad faciendas iustificationes tuas in eternum:« quia opera misericordie que fecimus erga proximorum necessitates non sunt eterna, quia nec ipse necessitates: que opera misericordie, si non fiunt diligendo, nulle sunt iustificationes; si autem ex dilectione fiant, iustificant: dilectio autem quia manet in eternum, ideo qui eternaliter diligit, querit habere quod diligit: quod dicit: »inclinaui cor meum ad faciendas iustificationes tuas in eternum propter retributionem.

SAMECH.---»Iniquos odio habui, et legem tuam dilexi. Adiutor et susceptor meus es tu, et in uerbum tuum supersperaui. Declinate a me, maligni,  et scrutabor mandata Dei mei. Suscipe me secundum eloquium tuum, et uiuam: et non confundas me ab exspectatione mea. Adiuua me, et saluus ero: et meditabor in iustificationibus tuis semper. Spreuisti omnes discedentes a iudiciis tuis, quia iniusta cogitatio eorum. Preuaricantes reputaui omnes peccatores terre, ideo dilexi testimonia tua. Confige timore tuo carnes meas: a iudiciis enim tuis timui.«



ENARRATIO.

Hec littera signum et exhortatio est, ut quilibet audiens quod hic dicitur: Iniquos odio habui et in hoc Dominus est mihi adiutor, et in eo supersperaui; attentus sit et non perfunctorie uel transeunter accipiendo  existimet contra euangelistarum conuenientiam, scilicet nec uitium propter hominem diligendum esse, nec hominem propter uitium odio habendum.

Iniquos odio habui. Ego de mandatis tuis non erraui, sed potius iniquos errantes odio habui, et in hoc legem tuam dilexi: quod plus est quam si diceret, compleui: quia non eos ipsos, sed eorum errores odio habui, quod est bonum et perfectum odium. Adiutor et susceptor meus es tu. Et in eo quod iniquos odio habui et habeo, tu es adiutor et cooperator meus: quia ego operor, et tu cooperaris. Et tu mihi adiutor es ad hoc odium inimicorum, et ad dilectionem legis prius fuisti susceptor meus, id est, medicus et curator meus, sanans me a peccatis in  baptismo, et in hoc quod iniquos odio habui, iens in uerbum tuum, quia tu hoc iubes, super speraui, id est, uehementiorem habui spem quam dici possit uel cogitari. Et quia iniquos odio habui, declinate a me, maligni, id est, desistite a persuasionibus uestris, quibus me deuocare nitimini: et sic uobis cessantibus scrutabor, id est, cum diligentia rimabor mandata Dei mei, nullo impediente. Suscipe me secundum eloquium. Et ut idoneus sim scrutari mandata tua, Suscipe me, Domine, secundum promotionem patrocinio tuo, faciens me uiuere secundum eloquium tuum, id est, iuxta preceptum tuum, et sic si me susceperis, uiuam, id est, ero sedulus ad impletionem mandatorum tuorum, per que tenditur ad uitam eternam, et non confundas me ab exspectatione  mea, id est, ne permittas me confundi, quia diu exspectaui et desideraui ut tu suscipias me. Adiuua me. Prius insinuauit gratiam cum dixit, Suscipe me: modo etiam liberum arbitrium, cum dicit, Adiuua me, id est, cooperare mihi, et te adiuuante saluus ero: et semper meditabor in hoc quia tu es solus iustificans. Spreuisti omnes discedentes: ideo oro ut suscipias me, et adiuues me persistere secundum eloquium tuum, quia spreuisti, id est, damnasti omnes discedentes a iudiciis tuis, id est, non perseuerantes in preceptis tuis, et merito, quia iniusta cogitatio eorum. Omnis enim discedens a preceptis Domini, aut cogitat et putat illum adeo esse misericordem, ut non puniat creaturam suam, aut impotentem, aut ignorantiam, aut aliquid huiusmodi.  Pro qua cogitatione iure damnatur. Preuaricantes reputaui. Quasi aliquis diceret: Ego non discedo a preceptis Domini, quia licet peccem, in fide permaneo: ad hoc respondet, non tantum a fide apostatantes, sed omnes peccatores: ita scilicet peccatores, ut sint terre, id est, ut terra sint et terra permaneant, reputaui preuaricantes, id est. Dei mandata transgredientes, et ideo a iudiciis Dei discedentes. Peccatores terre uocat, criminaliter peccantes: quia sicut terra ponderosior est ceteris elementis, ita capitatia crimina grauiora sunt uenialibus. Et quia tales a te damnari perpendi, ideo dilexi testimonia tua, ne et me simili modo damnares. Confige timore tuo. Sicut mente te diligo, ita etiam carnes meas, id  est, sensualitates meas, uidelicet quinque sensus corporis, uel prauas suggestiones ex carne suborientes, confige timore tuo casto, id est, dilectione tua ita constringas, ut nec uelim nec possim aliquid, quod displiceat perficere: ad modum illius qui clauis confixus etiam si uelit, nusquam potest membra deflectere. Et iustum est ut hoc facias, quia non sum confisus in uiribus meis, sed semper timui et timeo a iudiciis tuis, id est, a preceptis tuis excidere.

AIN. »Feci iudicium et iustitiam, non tradas me calumniantibus me. Suscipe seruum tuum in bonum, non calumnientur me superbi. Oculi mei defecerunt in salutare tuum, et in eloquium iustitie tue. Fac cum seruo tuo secundum misericordiam tuam, et iustificationes tuas doce me. Seruus tuus sum ego,  da mihi intellectum ut sciam testimonia tua. Tempus faciendi, Domine; dissipauerunt legem tuam. Ideo dilexi mandata tua super aurum et topazion. Propterea ad omnia mandata tua dirigebar: omnem uiam iniquam odio habui.«



ENARRATIO.

uerum hic habet oculum qui hic loquitur, quia fonte sapientie potatus, uerum habet intellectum, et ueterem legem spirituali uidet oculo, et operatur spiritualiter que in ea iubentur. Pro quo Iudei carnalem habentes oculum calumniantur eum: sed ipse orat ne tradatur potestati et uoluntati eorum, sed potius illi cessent et conuertantur.

Feci iudicium. Ego dilexi testimonia tua, Domine, et quia ea dilexi, feci iudicium, id est, spiritualiter  intellexi que ad litteram ibi dicta sunt. Et cum intellexissem, feci iustitiam, id est, operatus sum secundum quod intellexi: et ideo habui Iudeos calumniatores. Sed quia ego feci iudicium et iustitiam, non tradas me calumniantibus me. Calumnia dicitur, cum aliquid falso alicui imponitur: uel cum hoc quod per uirtutem agitur, per detractionem subuertitur, sicut Iudei de Domino dixerunt: »In Beelzebub principe demoniorum eiicit demonia .« »Suscipe seruum tuum« et non tantum oro, ut non tradas me calumniantibus, id est, ut non deficiam a statu in quo sum, sed etiam suscipe me seruum tuum secundum promotionem in bonum, id est, ut eam de uirtute in uirtutem, uel ut faciam iudicium et iustitiam melius et melius. Non calumnientur me superbi,  id est, cessent a calumniis, et spiritualem accipiant intellectum. Oculi mei defecerunt. Propter hoc etiam, Domine, suscipe me, quia oculi mei, id est, intellectus et mens mea, defecerunt ab omni mala intentione, et ab omni appetitu exteriorum, tendentes in salutare tuum, id est, in mandata tua, que obseruata, salutaria sunt et uita et salus. Et in eloquium iustitie tue, que de ore tuo precepisti iuste fieri, fac cum seruo tuo. Et quia »oculi mei defecerunt in salutare tuum, fac cum seruo tuo secundum misericordiam tuam,« id est, cooperare mihi pro quantitate misericordie tue, faciens me deinceps studiosius bene operari: et doce me iustificationem tuas, id est, fac me recognoscere iustitiam  meam esse tuam non mihi attribuendam. Seruus tuus sum ego. O Domine, qui ego seruus tuus per omnia tibi obediens, da mihi intellectum, id est, oculum spiritualem magis ac magis, ut sciam testimonia tua, id est, ueteris legis scripturam, que omnia testatur, que nunc in noua lege obseruantur. Tempus faciendi. Et nunc, Domine, tempus opportunum est faciendi, hoc ut mihi des intellectum: quia non habentes oculum, et mihi calumniantes, dissipauerunt legem tuam: neque credendo, neque obseruando que iubentur in lege: ideo dilexi mandata tua. Et ut dares mihi intellectum, ideo dilexi mandata tua, id est, noua precepta tua, super aurum et topazion, id est, super omnia que in temporalibus magis habentur pretiosa. Topazius et pro claritate et pro raritate  nimis est pretiosus. Quanto enim rarior, tanto pretiosior. Propterea ad omnia mandata tua. Non tantum autem ideo dilexi mandata tua, sed etiam propterea dirigebar ad omnia mandata tua secundum exsecutionem operationis, et propterea odio habui omnem uiam iniquitatis, id est, uitia carnis et carnalem intellectum legis.

»PHE.---Mirabilia testimonia tua, ideo scrutata est ea anima mea. Declaratio sermonum tuorum illuminat, et intellectum dat paruulis. Os meum aperui et attraxi spiritum, quia mandata tua desiderabam. Aspice in me, et miserere mei secundum iudicium diligentium nomen tuum. Gressus meos dirige secundum eloquium tuum, et non dominetur mei omnis iniustitia. Redime me a calumniis  hominum, ut custodiam mandata tua. Faciem tuam illumina super seruum tuum, et doce me iustificationes tuas: Exitus aquarum deduxerum oculi mei, quia non custodierunt legem tuam.«



ENARRATIO.

Ista collectio uersuum in hoc differt a precedenti, quia ibi fuit precipua causa orare ut non daretur in calumniam Iudeorum. Hic autem precipua est intentio, ostendere causas erroris illorum. Et ideo hoc elementum interpretatur errauit, scilicet populus Iudaicus. In hoc quippe errauit, quia testimonia oris Dei non mirabilia habuit, nec scrutando ea in humilitate fuit paruulus.

Mirabilia testimonia tua. O Domine, da mihi intellectum  ut sciam testimonia tua, quia mirabilia sunt, id est, digna admiratione. Et ideo scrutata est ea anima mea, id est, diligenter in eis inuestigauit intellectum. Multa quippe in lege sunt precepta, que nescientibus iure uidentur neganda, sicut quod precipitur caput, non cauda in hostiam offerri, et passer collo retorto sub alas occidi, et Iudaici serui auris subula perforari, et multa huiusmodi : que spiritualiter intellecta, magnam prestant edificationem; sed Iudei non mirantur, quia nec eam intelligunt, nec discere contendunt. Declaratio sermonum tuorum. Responsio est ad hoc: si aliquis diceret: Cum sint mirabilia, quomodo scrutari poteris ea? Quia declaratio sermonum, id est, Euangelium quod declarat sermones tuos, id est, legem  et prophetas illuminat, scilicet me: et quia illuminare non posset secundum litteralem scientiam determinat secundum quod illuminet, scilicet intellectum dat paruulis, id est, humilibus, non superbis: hoc est, humiles facit spiritualiter ea intelligere. Ad hoc pluraliter dicit paruulis, ut designet non quibuslibet scrutantibus dari spiritualem intellectum; sed illis tantum qui in humilitate perseuerant. Os meum aperui. Et ut possem ea scrutari, et per declarationem me illuminares, et intellectum mihi dares, os meum aperui, id est, magno appetitu cor meum dilataui, sicut aliquis cupiens saturari, os exterius aperiret: et attraxi spiritum, id est, recepi in me Spiritum sanctum, qui dat intellectum. Quem  Spiritum sanctum deo consecutus sum, quia mandata tua, id est nouam legem, desiderabam, id est, cum desiderio adimplebam. Aspice in me. Os meum aperui: sic dicens apud me. Aspice in me, id est, illumina me secundum intellectum: non dicit, aspice in me, id est, interiori illuminare: et miserere mei, id est, hoc facias ex misericordia: secundum quod iudicandum est de diligentibus nomen tuum, quod est Dominus. Passiue hic dicitur iudicium. Et hoc tantum ualet, ac si diceret: Aspice in me ex misericordia, non ex merito. Gressus meos dirige secundum eloquium tuum. Non tantum des mihi intellectum, sed etiam dirige gressus meos, id est, da mihi bonas affectiones ad mandata tua obseruanda: et non dominetur mei omnis iniustitia, id est, nullum  peccatum aut uitium regnet in me. Redime me. Postquam illuminabor, et gressus mei dirigentur, erunt calumniatores mei illi qui neque intelligunt neque obseruant legem: sed tu, Domine, redime me a calumniis illorum qui homines sunt tantum terrena sapientes. Et determinat secundum quod deberet redimi ab eis. Non oro ut mihi non calumnientur, sed ne deuocent me a mandatis tuis, sed perseuerem custodiendo illa. Faciem tuam illumina. Dixit superius, Aspice in me, sed per quem hoc faceret non dixit, ideo repetit ut hoc adiungat, dicens: Illumina faciem, tuam, id est, Filium tuum, per quem tu cognosceris uelut aliquis per faciem suam: super seruum tuum, id est, in superiori meo, qui sum seruus tuus. Et ita rogo illuminari, ut doceas me iustificationes  tuas, id est, ueterem legem secundum fidem et intellectum et operationem. Exitus aquarum deduxerunt oculi mei. Homines mihi calumniantur pro quibus oculi mei deduxerunt exitus aquarum, id est, fontes lacrymarum: non ideo quia me calumniati sunt sed quia legem tuam non custodierunt uel fide, uel intellectu, uel operatione.

SADE.---»Iustus es, Domine, et rectum iudicium tuum. Mandasti iustitiam testimonia tua, et ueritatem tuam nimis. Tabescere me fecit zelus meus, quia obliti sunt uerba tua inimici mei. Ignitum eloquium tuum uehementer, et seruus tuus dilexit illud. Adolescentulus sum ego et contemptus iustificationes tuas non sum oblitus. Iustitia tua iustitia in eternum, et lex tua ueritas. Tribulatio  et angustia inuenerunt me, mandata tua meditatio mea est. Aequitas testimonia tua in eternum: intellectum da mihi, et uiuam.«



ENARRATIO.

Iste fidelis qui in precedenti parte orat illuminationem et gressuum directionem, et tristatus fuit pro calumniantibus se, hic ostendit se consolatum propter iustum iudicium Dei, quoniam et illum exaudiuit, et inimicos Iudeos excecauit. In quibus utrisque rebus iustum iudicium exercuit.

Iustus es, Domine. Ego cuius oculi deduxerunt exitus aquarum, habeo consolationem ex eo, Domine, quod tu iustus es naturaliter: et quod iudicium tuum rectum est, id est, illam iustitiam que  naturaliter est in te, exhibes opere. Mandasti iustitiam. uere iudicium tuum est rectum, quia dedisti mihi quod longe ante fuit remotum, scilicet testimonia, id est, precepta tua, iustitiam, id est, ut intelligerem ueterem legem esse iustitiam, que spiritualiter impleta iustificat: et ueritatem tuam nimis, sed mandasti, id est, nouam legem que ueritas est, et nimis ueritas, quantum ad priorem que umbra fuit. Tabescere me fecit. Ideo dedisti mihi nouam legem, que ueritas est, et iustitiam: quia zelus meus tabescere me fecit, id est, dilectio quam habui erga inimicos meos, fecit ex eo me languere et nimium dolere, quod ipsi inimici mei obliti sunt uerba tua, id est, precepta tua. Ignitum eloquium tuum.

Et ex eo magis tabescendum et dolendum est pro  illis obliuiscentibus mandata tua, quia eloquium tuum est uehementer ignitum. Ignis tria operatur: consumit, illuminat, accendit. In preceptum Domini consumit uitia in hominibus, illuminat secundum scientiam, accendit secundum caritatem. Et quia illi carent his donis omnibus, iure dolendum est pro eis. Et quia eloquium tuum uehementer est ignitum, ego qui sum seruus tuus, diligo illud. Adolescentulus sum. Et quanquam diligam illud ego qui sum adoscentulus, id est innouatus, nichil habens in me uetustatis: tamen sum contemptus et despectui habitus, siue ipse reputans me uilem, siue ab aliis contemptui deditus. Sed licet ita uidear despectus, tamen iustificationes tuas non sum oblitus, id est, non recedo ab obseruatione legis. Iustitia tua. Merito etiam contemptus, iustificationes  tuas non obliuiscor, quia iustitia tua, id est, uetus lex, est iustitia deducens in eternitatem, et lex tua, scilicet noua, ueritas est similiter ducens in perennitatem. Tribulatio et angustia. Et non solum contemptus sum, nec enim hoc solum satis uehemens causa esset propter quam obliuisci deberet precepta Domini; sed etiam tribulatio que est corporis, et angustia que est anime, inuenerunt me, scilicet idoneum ad patiendum, id est, uidens me Deus idoneum et fortem ad perferendas tribulationes et angustias pro salute anime mee, permisit mihi talia fieri. Dicitur enim Deus per angustias et tribulationes, que sunt quedam eius dona, querere dignos eo modo coronari, et tales inuenit ipsa tribulatio. Nam sunt  quamplurimi, qui si paterentur aduersitatem, deficerent. Quibus parcit Deus ne corruant, sed tamen inferioris dignitatis sunt patientibus: quanquam tribulatio et angustia inuenerunt me, tamen Mandata tua meditatio mea est, id est, precepta tua noue legis meditor adimplere. Aequitas testimonia tua, Et merito meditor in mandatis tuis in tribulatione, quia testimonia tua sunt equitas, id est, iusta et honesta in seipsis, et deducentia in eternitatem. Et quia ita sunt, oro, Domine, intellectum da mihi, et fac me ulterius ea perfectius intelligere: et tunc uiuam in eternum.

COPH.---»Clamaui in toto corde meo, exaudi me, Domine, iustificationes tuas requiram. Clamaui ad te,  saluum me fac, et custodiam mandata tua. Preueni in maturitate et clamaui, quia in uerba tua supersperaui. Preuenerunt oculi mei ad te diluculo, ut meditarer eloquia tua. uocem meam audi secundum misericordiam tuam, Domine, et secundum iudicium tuum uiuifica me. Appropinquauerunt persequentes me iniquitati, a lege autem tua longe facti sunt. Prope es tu, Domine, et omnes uie tue ueritas. Initio cognoui de testimoniis tuis, quia in eternum fundasti ea.«



ENARRATIO.

Hoc elementum indicat hunc fidelem qui loquitur, multis et maximis tribulationibus esse conclusum et circumuallatum: et nullatenus inde posse eripi, nisi diuino adiutorio; et ideo instanter inuocasse Dominum,  ut det ei perfectiorem intellectum, et exsecutionem mandatorum eius.

Clamaui in toto corde. Cum essem in contemptu, et tribulatio et angustia inuenissent me, aliud refugium non quesiui nisi clamaui. Et hoc non oris clamore sed in toto corde, ut cor tuum uacaret ad clamorem. Sed aliud est clamare corde, aliud in corde: quia etiam uoce clamantes, corde clamant. Sed in corde clamare, est sine uoce intentionem cordis Domino ostendere. Clamaui ergo in toto corde, dicens: O Domine, exaudi me in hoc tantum ut iustificationes tuas requiram, id est, ut queram et assidue requiram cum magno desiderio precepta tua, et obseruem. Clamaui ad te. Clamaui, inquam, non ad uicinos et amicos, sed ad te uolentem et potentem,  ita dicens: Saluum me fac, id est, hanc salutem mihi concedas, ut custodiam, id est, compleam mandata tua. Hic intelligitur salus esse, mandata Domini custodire. Preueni in maturitate. Et merito debes me clamantem et honesta petentem exaudire, quia ego alios preueni in maturitate, id est, in adolescentia que etas est immatura et indomita ad custodienda mandata tua. Nam iuuenes quantum sunt etate feruentiores, tantum sunt ad superbiam et iram ac luxuriam ceteraque uitia procliuiores. Cum ergo adhuc etate uiderer immaturus ad talia, tamen ad te clamaui, et preueni alios bene uiuendo, Et in uerbum, id est, in eloquium tuum supersperaui, id est, uehementiorem spem habui super spem quam prius  habui. Semper enim spes crescit cum meritis. Preuenerunt oculi mei. Et ideo debes me exaudire, quia oculi mei ad te directi, preuenerunt alios diluculo, semper mane uigilaui, intentionem mentis mee ad te dirigens continuo. Propter hoc ut meditarer eloquia tua, id est, ut exercerer in mandatis, ad similitudinem illius qui summo mane festinat ad opus suum. uel diluculo, id est, in luce uirtutum, preuenerunt oculi mei alios ad te, id est, tibi ascripsi quidquid in me uirtutis fuit, ita ut meditarer eloquia tua. uocem meam audi. Et quia ego in maturitate preueni scilicet alios, et oculi mei diluculo preuenerunt, tu, Domine, audi uocem meam, non tantum pro meritis meis, sed secundum misericordiam tuam, id est, secundum gratiam et secundum iudicium  tuum, id est, secundum quod tu iustum iudicas, scilicet secundum meritum etiam meum uiuifica me, id est, fac me custodire mandata tua, quod est mihi uita. uel audi uocem meam secundum misericordiam tuam hic in presenti, ne deficiam, et in futuro iusto iudicio uiuifica me, dando mihi uitam eternam. Appropinquauerunt persequentes me. Et iustum est ut me appropinquantem iustitie, uiuifices: quia »persequentes me appropinquauerunt iniquitati.« Sunt quidam in iniquitate, sed magis magisque semper appropinquant, sed a lege tua longe fiunt. Licet ista coniuncta sint, tamen aliud est a lege Dei elongari, aliud est iniquitati appropinquare. Est enim appropinquare iniquitati, uitia diligere, et mala agere. Longe uero a lege Dei fieri, est uirtutes et  bona opera negligere. uel necessarium est ut me uiuifices, quia »persequentes me appropinquauerunt iniquitati,« id est, uolentes me sibi conformare, persequendo magis magisque appropinquant deformitati et tenebris, et longe fiunt a lege tua: dictum a similitudine alicuius, qui quanto magis tenebris appropinquaret, tanto magis elongaretur a luce. Prope es tu, Domine. Et ne aliquis putaret eos qui a lege Dei longe fiunt, etiam si peniteret eos, nunquam posse ad Dominum reuerti, dicit: Ex eo quod sunt appropinquantes iniquitati, non habent excusationem quasi non possent habere adiutorem, si uellent respicere, quia tu, Domine, prope es, id est, misericors es et pronus ad subueniendum: et cum tu prope sis, et illi non conuertantur, non est tibi  imputandum, cum omnes uie tue sint ueritas, id est, et iusta sint iudicia tua et uera, in eo ipso quod illos excecas. uel ita hac fiducia, ut audias uocem meam oro: quia tu es prope omnibus inuocantibus te. Et ideo etiam, quia omnes uie tue, id est, omnia precepta tua, sunt ueritas, id est, iusta, initio cognoui. Ideo etiam oro ut audias uocem meam ut custodiam mandata tua, quia fundasti ea in eternum, id est, illi cui stabiliter fundasti ea et dedisti, ualent ad eternitatem. Quod ex opposito cognoui de testimoniis tuis, datis initio primis parentibus in quibus non erunt fundata, quia non sunt custodita ab eis. Ideo cognoui ex hoc, quia illos in quibus fundata sunt, id est, a quibus firmiter custodiuntur, ducunt ad uitam eternam. Nam si primi parentes nostri  propter transgressionem ab eternis deuenerunt ad temporalia, nos propter obseruantiam mandatorum Dei, a temporalibus subleuabimur ad eterna.

»RES.---uide humilitatem meam et eripe me, quia legem tuam non sum oblitus. Iudica iudicium meum et redime me, propter eloquium tuum uiuifica me. Longe a peccatoribus salus, quia iustificationes tuas non exquisierunt. Misericordie tue multe, Domine, secundum iudicium tuum uiuifica me. Multi qui persequuntur me et tribulant me, a testimoniis tuis non declinaui. uidi preuaricantes, et tabescebam, quia eloquia tua non custodierunt. uide quoniam mandata tua dilexi, Domine, in misericordia tua uiuifica me.  Principium uerborum tuorum ueritas, in eternum omnia iudicia iustitie tue.«



ENARRATIO.

Ne uideretur iste fidelis ex arrogantia talia merita proposuisse, cum dicit: »clamaui, preueni in maturitate, preuenerunt oculi mei,« subiungit humilitatem, que caput et origo et finis est omnium uirtutum, et singulas confirmat. Sicut enim omnes sensus uigent ex capite, quo ablato, corpus remanet truncus sine nomine, ita omnes uirtutes uigent ex humilitate, qua sublata, cetere nec uirtutes sunt nominande. Iste conformatus capiti quod in humilitate precessit, et legem ipsius humilitatis dedit, orat ut Dominus eum eripiat a persequentibus, ne consimilis eis efficiatur: et ut in futuro secundum  promissionem suam uiuificet eum, pretendit ipsam humilitatem, sic dicens:

uide humilitatem meam. Domine, uide humilitatem meam ad hoc, ut respectu illius eripias me a persequentibus; quia appropinquantes iniquitati, uolunt me conformare sibi: et ideo eripe me, quia legem tuam non sum oblitus, id est, ipsam humilitatem, quam tu et uerbis precepisti, dicens: Discite a me, quia mitis sum et humilis corde : et exemplo ostendisti, quando te humiliasti ad mortem, et nunquam tradidisti obliuioni. Et ne uideretur orare ita eripi, ut nullo modo amplius pateretur, exponit ita: Iudica iudicium meum. Non oro sic eripi, ut nichil patiar, potius iudica hic tale iudicium quod sit meum, id est, mihi conueniens, id est, fac  me qui seruus tuus sum hic flagellari, ne iudicer in futuro. Nam non serui tui hic florentes, in futuro sunt iudicandi. Plus dicit, iudica iudicium, quam si diceret, Fac iudicium. Multi enim faciunt iudicium, qui hoc quod iudicandum est exsequuntur, et non iudicant. Et redime me scilicet a futura damnatione. Et non tantum redime me, sed etiam uiuifica me, id est, uitam eternam da mihi secundum promissionem tuam. Longe a peccatoribus salus. Reuera uiuificabis me et salutem mihi dabis, quem tribulationibus castigare dignaris; sed a peccatoribus longe est ista salus, quos negligis pro peccatis suis: quia iustificationes tuas, id est, tribulationes easdem quibus tuos iustificas, non exquisierunt, id est, non dilexerunt. Misericordie tue multe, Domine. Ne quis  peccator desperet, quia dictum est, longe a peccatoribus salus, subiungit: O Domine, misericordie tue multe sunt, id est, multiplices conuerti uolentibus: et ideo, uiuifica me secundum iudicium tuum, id est, secundum hoc quod iuste iudicas illum esse iudicandum, qui a pueritia uel ab adolescentia in humilitate et aliis predictis perseueret. Multi qui persequuntur me, et tribulant me. uiuifica me etiam propter hoc, quia non declinaui a testimoniis tuis, cum multi me persequerentur, cum fugarent de ciuitate in ciuitatem, et tribularent affligendo. uidi preuaricantes, et ideo fui persistens in testimoniis tuis: quod etiam ipsis persequentibus et tribulantibus condolui ex dilectione. Et hoc est quod dicit. uidi preuaricantes,  id est, consideraui et intellexi miseriam persecutorum meorum, legis tue transgressorum, et ex commiseratione contabui, non propter hoc quia persecuti sunt me, sed »quia eloquia tua non custodierunt. uide quoniam mandata tua dilexi.« Et quod non declinaui, te habeo testem; tu, Domine, uide quia omnia uides, quoniam non solum a testimoniis tuis non declinaui, sed etiam mandata tua dilexi; quod multo maius est. Et quia meritis meis supradictis ad hoc non sufficio, ut uiuifices me, tu, Domine, consideratione misericordie tue, uiuifica me uita eterna. Principium uerborum tuorum. Ideo autem dilexi mandata tua, quia non propter utilitatem tuam ea fieri precepisti, sed propter, hoc quia principium uerborum tuorum, id est, principalis  et summa intentio ipsorum mandatorum est ueritas, id est, iusta precepta data sunt a te. Alii ea solent iniungere seruis suis precepta, que ad suam respiciunt utilitatem. Deus uero ea iniungit, que facientibus sunt utilia, non sibi: in eternum omnia iudicia, iustitie tue, id est, omnia precepta tua que iuste fieri iudicas iusta sunt: et ipsa similiter obseruata ducunt in eternitatem.

SIN.---»Principes persecuti sunt me gratis, et a uerbis tuis formidauit cor meum. Letabor ego super eloquia tua, sicut qui inuenit spolia multa. Iniquitatem odio habui et abominatus sum, legem autem tuam dilexi. Septies in die laudem dixi tibi super iudicia iustitie tue. Pax multa diligentibus legem tuam, et non est illis scandalum. Exspectabam  salutare tuum, Domine, et mandata tua dilexi. Custodiuit anima mea testimonia tua, et dilexit ea uehementer. Seruaui mandata tua et testimonia tua, quia omnes uie mee in conspectu tuo.«



ENARRATIO.

uulnus anime, peccatum est. Iste igitur qui hic agit, intelligit hoc quod multi persequuntur et tribulant eum, sibi esse quasi emplastrum ad curandum uulnus anime, quia licet in tantum uirtutum conscenderit arcem, recognoscit tamen se non esse sine peccatis, que persecutoribus in eo purgantur. Et presentem tribulationem dicit sibi tantam esse medicinam, ut respectu future pene iam non formidet instantia, sed potius letetur de promissione Dei,  que per dentes significatur.

Principes persecuti sunt me. Multi persequuntur me et tribulant me, non qualescunque, sed ipsi principes seculi: quod mihi est super uulnus, id est, medicamentum. Et hoc fecerunt gratis, id est frustra, quia non potuerunt me deflectere. uel gratis, id est, sine causa, hoc est, sine culpa: quia licet uulnus, id est culpam, habeam contra Deum, que sanatur eorum persecutione, tamen quantum ad illos sine culpa sum. Et dum paterer et formidarem penas presentes, cor meum formidauit a uerbis tuis; quibus dicitur: »Eum potius timete, qui potest corpus et animam perdere in gehennam .« Et alibi: »Qui me erubuerit et sermones meos, hunc Filius  hominis erubescet .« Ab his uerbis talibus intantum formidauit cor meum, ut presentis pene formidinem omnino expelleret. Letabor ego super eloquia tua. Considerans ergo presentem tribulationem leuem et momentaneam, et quasi pro nichilo eam reputans, ad comparationem future damnationis in omni persecutione constans permansi. Et ideo adhuc mortalis et fragilis letor et letabor super eloquia tua, id est, contuens promissiones tuas quibus dixisti: »Beati qui persecutionem patiuntur propter iustitiam .« Et: Beati eritis cum uos oderint homines , etc. Super tales promissiones contuens ego ad similitudinem alicuius qui magnam pecuniam inuenerit. uel his super eloquia tua fundatus, letabor in futuro, utpote qui inuenit spolia multa, id  est, multiplicem gloriam regni celestis: quod apte spolium dicitur, quia ui quadam acquiritur: iuxta illud. »Regnum celorum uim patitur, et uiolenti rapiunt illud .« Ideo autem dicit, inuenit, quia nullum meritum ad illam gloriam sufficere potest, nisi ei detur diuina miseratione. Iniquitatem odio habui. Nunc ostenditur qualiter illa predicta sibi sint medicina. Ad hoc ualet mihi persecutio, quod per illam castigatus, iam odio habeo iniquitatem pro qua castigabar. Et plus dicit etiam Abominatus sum, quia mihi nefanda uisa est. Et non tantum odio habui iniquitatem, sed etiam legem tuam dilexi, id est, dilectione eam compleui. Septies in die. Et ego ita curatus in persecutione, ut iniquitatem odio habuerim, et legem tuam dilexerim, dixi tibi laudem,  id est hymnum, septies in die, id est, tota hac uita, que septem dierum numero uoluitur: uel per septem horas quas omni die celebramus. uel ita: Ego positus in die, id est, in luce uirtutum, septies, id est, per septiformem gratiam Spiritus sancti laudem dixi tibi, contuens super iudicia iustitie tue, id est, intelligens iusto iudicio tuo me hic flagellari. Pax multa diligentibus legem tuam. Quasi aliquis diceret: Tu dicis te legem Domini dilexisse, sed hoc non impune: quia multis perturbationibus agitaris, nullam habens pacem. Ad hoc respondet: Non tantum ideo sum sine pace, quia multa pax est diligentibus legem tuam. Anima eorum hic iam est in paradiso. Multa quidem pax est eis, sed non omnimoda, que tantum erit in futuro. Sed si aliquando sunt in tristitia hic  interim, non erit eis in scandalum, id est, in offensionem peccati, ut per suborientem tristitiam peccent aliquando. uel non est scandalum, ut pro aliqua tribulatione erubescant confiteri Christum crucifixum, sed in patientia perseuerant. Exspectabam salutare tuum, Domine. Et quia dilexi legem tuam, o Domine, per hoc exspectabam salutare tuum, id est, saluationem quam dabis in futuro diligentibus legem tuam. Et propter spem illam noue legis, precepta que superaddita sunt preceptis ueteris Testamenti, ex dilectione obseruaui. Custodiuit anima mea. Pro eadem etiam spe anima mea custodiuit testimonia tua, id est, ueteris legis precepta, que testificantur nouam. Et dicit animam suam ea custodisse, quia secundum  carnem ea custodire non esse multum: et dilexi ea, scilicet testimonia, uehementer, id est, omnis intentionis feruore. Seruaui mandata. Et quod ego dilexi mandata tua noua, custodiui testimonia tua uetera: non mihi ascribo, sed ideo illa seruaui, quia omnes uie mee siue cogitando, siue operando, erant in conspectu tuo, id est, in beneplacito et auxilio tuo.

TAU.---»Appropinquet deprecatio mea in conspectu tuo, Domine, iuxta eloquium tuum da mihi intellectum. Intret postulatio mea in conspectu tuo, secundum eloquium tuum eripe me. Eructabunt labia mea hymnum cum docueris me iustificationes tuas. Pronuntiabit lingua mea eloquium tuum, quia omnia mandata tua equitas. Fiat manus tua  ut saluet me, quoniam mandata tua elegi. Concupiui salutare tuum, Domine, et lex tua meditatio mea est. uiuet anima mea et laudabit te: et iudicia tua adiuuabunt me. Erraui sicut ouis que periit: quere seruum tuum quia mandata tua non sum oblitus.«



ENARRATIO.

Fidelis iste qui hic loquitur, et in tantam conscendit sublimitatem, considerat se in Adam aberrasse et dum ab Ierusalem descendisset, incidisse in latrones, et licet uerus pastor iam nonaginta nouem oues in deserto reliquisset, et illam que perierat humeris impositam reportasset , tamen quia nondum uidet se in illa perfectione unde exciderat, orat se in pristinum statum usque reportari. In superiori  etiam parte huius psalmi ubi dicitur, Adhesit pauimento anima mea, habetur errauit: sed ibi notatur error post baptismum, hic uero ante baptismum. Orat ergo sibi dari a Deo intellectum ueritatis: et ponit hoc signum sue exauditionis, quod exauditus pronuntiaturus et eructaturus sit hymnum Domino.

Appropinquet deprecatio mea. O Domine, qui seruaui mandata tua et testimonia tua, oro ut deprecatio mea habita in conspectu tuo, id est, pro his de quibus est deprecandum appropinquet tibi hoc scilicet, ut des mihi intellectum iuxta eloquium tuum, id est, secundum quod precepta tua seruaui. Aliter: Appropinquet deprecatio mea, id est, faciat me appropinquare bene uiuendo ad patriam, unde iuste aberraui per Ade et Eue inobedentiam. Intret postulatio  mea. In presenti da mihi intellectum, et in futuro intret postulatio mea ubi dicitur, Intra in gaudium Domini tui  in conspectu tuo, scilicet habita uel facta, scilicet in corde ubi tu solus conspicis: hec scilicet, ut secundum promissionem tuam quam precepta tua obseruantibus dedisti, eripias me ab hac pena peccati, id est, a mortalitate et passibilitate, et damnatione perpetua. Eructabunt labia mea. Da mihi intellectum, quia cum docueris me iustificationes tuas, id est, cum dederis mihi perfecte scire et exsequi mandata tua, eructabunt, id est, abundantia beneficiorum proferent labia mea hymnum, id est, laudem tibi, hoc est illam plenitudinem legis tue, que est in corde meo: labia etiam mea  hymnizabunt tibi apud me, sed tamen in uoce. Pronuntiabit lingua mea. Et non tantum apud me ipsum in summitate labiorum ex saturitate mentis laudabo te, sed etiam lingua mea puonuntiabit eloquium tuum, aliis predicando. Et non erubesco Euangelium tuum annuntiare, quia omnia mandata tua equitas, id est, uera et iusta sunt. Fiat manus tua. Et quoniam ego non erubescens pronuntiabo eloquium tuum, scio me multa passurum aduersa: sed manus tua, id est, protectio tua, fiat super me, ut saluet me, ne in tribulationibus succumbam. Aliter: Quoniam magna multitudo uisibilium et inuisibilium inimicorum me propter eloquii tui pronuntiationem impugnabit, fiat manus tua, id est, multitudo celestis militie ueniat mihi ad salutem contra multitudinem  impugnantem. Et ideo fiat manus tua ad saluandum, quoniam pre omnibus elegi mandata tua. Concupiui salutare. Ideo etiam debet manus tua fieri ut saluet me, Domine, quoniam concupiui salutare tuum, id est, saluationem quam tu daturus es: et ita concupiui ut debui, quia lex tua meditatio mea est: et ex premeditatione compleui legem tuam. uiuet anima mea. Ego concupiui salutare tuum, et uere ueniet mihi: et hoc est quod dicit, uiuet anima mea et laudabit te: sicut alibi dicitur, In secula seculorum laudabunt te : et iudicia tua, id est, flagella que iusto iudicio tuo patior, adiuuabunt me, ut uiuat anima mea: et ut perueniam ad patriam, expurgando scilicet sordes de preterito et reddendo cautum de futuro, ne ulterius offendam.  Erraui sicut ouis. Ut anima mea tandem ibi uiuat, ut desidero et confido ex misericordia tua, non tantum multitudo angelica ueniat ut saluet me, sed tu ipse require me ad modum boni pastoris. Et hoc mihi necessarium est, quia aberraui sicut ouis que perierat. Quesisti iam. Et opus est ut semper me requiras quandiu hic uiuitur. Et ideo tu debes requirere quia seruus tuus sum: et quia mandata tua non sum oblitus, id est, ex quo credidi et agnoui mandata tua: fideliter exsecutus sum quod mandasti.



PSALMUS CXIX. CANTICUM GRADUUM.

»Ad Dominum cum tribularer clamaui, et exaudiuit me. Domine, libera animam meam a labiis  iniquis et a lingua dolosa. Quid detur tibi, aut quid apponatur tibi ad linguam dolosam? Sagitte potentis acute, cum carbonibus desolatoriis. Heu mihi quia incolatus meus prolongatus est, habitaui cum habitantibus Cedar, multum incola fuit anima mea. Cum his qui oderunt pacem, eram pacificus: cum loquebar illis, impugnabant me gratis.«



ENARRATIO.

In primis uidendum est, quare gradus his psalmis designati, dicantur esse quindecim potius quam decem aut uiginti. In templo Salomonis erant quindecim gradus dispositi, per quos erat ascensus ad Sancta sanctorum pontifici semel in anno intreunti  . Templum illud est Ecclesia, in qua omnes fideles sunt secundum fidei sacramenta. Gradus illi uirtutes sunt, per quas anime fideles ascendunt et promouentur ad uera sancta in domum non manufactam, manentem in celis, ubi Dominus iehsu iam collocatus est in dextera Dei Patris: quo solus intrauit, quoniam singularem sublimationem accepit, singulariter exaltari promeruit. Illuc etiam multitudo fidelium per hos quindecim gradus ascendit, quoniam quanto promotiores et altiores in uirtutibus sunt, tanto superne patrie uiciniores sunt: tanto magis ad Sancta sanctorum non loco sed similitudine uite accedunt. Quindenarius constat ex octonario et septenario. Sed per septenarium intelligitur uetus Testamentum, propter Sabbatum  de cuius obseruatione preceptum est in lege. uel per septem, mundus iste potest accipi, qui septem diebus uoluitur a principio sui. Et quoniam obseruantia ueteris Testamenti ad temporalem et transitoriam remunerationem spectabat, pro sospitate, pro diuturnitate uite, pro multiplicitate filiorum, pro uictoria et pro aliis temporalibus fiebat, ad septenarium et ad ea que seculi huius sunt, Testamentum uetus pertinebat. Et ideo merito per septem accipitur. Per octonarium uero Nouum Testamentum significatur propter octauam diem in qua Dominus noster resurrexit, ubi fuit principium et confirmatio Noui Testamenti. Qui ideo dicitur resurrexisse die octaua, non prima: quia non surrexit ad hos dies qui uoluuntur per septenarium numerum, sed potius  in eterna et indefectibili uita: in eternitate scilicet et in octaua die, que post transitum horum septem dierum est futura, que non erit alia nisi eternitas. uel ideo per octonarium numerum potest accipi Nouum Testamentum, quoniam omnis labor noster et omnis operatio nostra bona, scilicet Noui Testamenti obseruantia, ad octauam et futuram remunerationem spectat. Exsecutio igitur mandatorum ueteris scilicet et Noui, per quindecim gradus designatur, per quos ad uera sancta sanctorum anime fideli datur ascensus. Per septem etiam perueniemus ad octo, quoniam per omnia bona nostra opera que fiunt in hac temporali uita, perueniemus tandem ad octauam diem, id est, ad celestis patrie perennitatem. Gradus apud nos tam descensum quam ascensum  significat: ideo per gradum non debemus intelligere descensum, sed solummodo ascensum. Psalmi autem isti qui dicuntur cantica graduum, et sunt quindecim, non ad imitationem illorum graduum qui erant in templo Salomonis facti sunt, cum Dauid longe ante filium precesserit, hosque psalmos sicut et alios in laude Dei decantauerit: sed gradus illi per Salomonem ad imitationem earumdem uirtutum, que in psalmorum istorum numero designantur, positi sunt, quia idem spiritus qui Dauid docuit hos psalmos in mysterio angelorum decantare, docuit et Salomonem quamdam rerum prefigurationem eadem mysteria in domo Dei, que est Ecclesia, postmodum agenda premonstrare. Psalmus autem iste dicitur  canticum graduum, id est, unus de multis gradibus: qui ideo dicuntur cantica, quoniam omnia illa que in his psalmis designantur, spectant ad futuram remunerationem, ubi letitia perennis est. Quod uero pluraliter dicit graduum, designat multiplicitatem uirtutum et coniunctionem et coherentiam, quousque perueniatur ad sancta sanctorum, ad eterne glorie regnum. Illi igitur fideles quorum conuersatio in celis est , qui iam peruenerunt ad supremum gradum, ascensus sui gradus et uirtutum promotionem aliis hic referunt, ut eos in ascendendo sequantur, et eos in promotione uirtutum imitentur, donec illud in eis impleatur quod superius dicitur: »Ibunt de uirtute in uirtutem: uidebitur Deus Deorum in Sion .« Sciendum  autem quod aliquando fit gradus de uirtute in aliam uirtutem, aliquando in eadem uirtute fundamento: quia in unaquaque et magis et minus remissi uel intensi esse possumus. Primus gradus est oratio pro fidei fundamento, qui talis esse uidetur, ut illi qui iam sunt in templo, in Ecclesia Dei per fidem, orent sibi dari notitiam Scripturarum et autoritatem sanctorum Patrum, ad confirmationem fidei sue contra perfidiam blasphemorum et impugnationem hereticorum.

Ad Dominum cum tribularer clamaui. Cum anxiarer blasphemis uerbis infidelium et impugnatione hereticorum, qui mihi ueram fidem moliebantur excutere, clamaui ad Dominum qui me poterat corroborare: et non sum frustratus, quia exaudiuit me. Hoc dicit  quadam anticipatione, ut auditores magis incitet ad clamandum, ac si dicat: Cum huiusmodi tribulatio ingruerit, exemplo meo clamate, et Dominus exaudiet uos: Domine, libera animam meam. Clamaui ergo ita dicens: O Domine, qui potens es, animam meam in rectitudine fidei existentem, et per fidei sacramentum iam uiuentem, libera a labiis iniquis, id est, a blasphemis uerbis perfidorum, qui manifeste fidem tuam impugnant. Et a lingua dolosa, id est, a uerbis hereticorum, ne occulto eorum ueneno inficiat, qui multa uera et utilia falsitati interserunt, ut eo facilius decipiant. Quid detur tibi. Antequam clamarem, antequam Dominum ut liberaret orarem, ita mecum deliberando meditabar, admirans periculi magnitudinem, et dicens: O tu, anima mea,  quid detur tibi ad linguam dolosam, id est, que arma possint tibi dari ad deuincendam linguam dolosam? aut si non data tibi fuerint quibus possis eam deuincere, saltem quid, id est, quod tegimentum, apponatur tibi ne occidaris? Ideo autem querit munimen contra linguam dolosam hereticorum, quia maius est ibi periculum, et maior difficultas defendendi, ubi dolose agitur, quam ubi manifeste quis impugnatur. Sagitte potentis. Cum huiusmodi arma mihi dari possint, excogitaui, scilicet sagitte potentis acute, id est, sententie sacre Scripture et cognitio uerborum Dei, que sunt acuta et ad transfigendum corda inimicorum efficacia: et non tantum respectu sui acuta, sed etiam ideo, quia sunt potentis, id est, ab  omnipotenti Deo directa. Dictum est ab illa similitudine, quia si aliquis peritus sagittandi mittit sagittas, efficaces sunt ad interficiendum. Si uero imperitus mittit, licet bone sint quantum ad se, tamen sunt inefficaces. Sagitte, inquam, potentis possunt mihi dari cum carbonibus non exstinctis, sed desolatoriis, id est, uastatoribus et succendentibus, hoc est, uita et auctoritas sanctorum Patrum, apostolorum scilicet et aliorum doctorum, qui non sunt exstincti carbones ab impugnatione hereticorum, sed sunt igne sancti Spiritus ardentes, et omnem heresim incendentes et deuastantes. Quod si utraque hec tibi dari non possunt, o anima, saltem, id quod utilius est, auctoritas sanctorum Patrum in defensionem tibi apponatur. Heu mihi. Adhuc ostendit  magnitudinem periculi. Clamaui, inquam. Et necesse est ut me exaudias et liberes quia heu, id est, dolor mihi est, quia incolatus meus, id est, peregrinatio mea, in qua differor a patria, uidetur mihi nimis esse prolongata. Nec tamen propter solum incolatum doleo, sed quia habitaui cum habitantibus Cedar, id est, cum illis qui tenebras ignorantie sic patiuntur, ut in illis permaneant et quasi inhabitent. Et ne aliquis putaret eum de incolatu corporis dicere, addit: Multum incola fuit anima mea, id est, antequam clamarem et liberationem orarem, longe remota fuit a patria. Et ut ad ueram sanctam sanctorum et ad patriam omnibus fidelibus promissam accederem, necessarium fuit mihi clamare, sagittas acutas et carbones desolatorios habere, ut  anima mea a tanta sui ipsius obliuione ad seipsam rediret, et oculos suos ab huius mundi deceptionibus eleuatos, ad ueram patriam intenderet, et magis magisque ad illam accederet. Omnium quidem anime hic sunt incole, id est peregrine: sed quorum conuersatio in celis est  non adeo peregrinantur ut aliorum. Cum his qui oderunt pacem. Et non tantum heu mihi pro hoc quod habitaui cum eis, sed quia oderunt me, cum tamen ego cum eis essem pacificus, quod nimis est difficile. Et non solum oderunt, sed etiam impugnauerunt me uerbis, quia nondum conscendi ad tormenta. Et hoc gratis, id est, sine causa, nullo modo commerui. uel gratis, id est, frustra, quoniam me uincere non potuerunt. Cum loquebar illis, id est, quando monita salutis  dabam.



PSALMUS CXX. CANTICUM GRADUUM.

»Leuaui oculos meos in montes, unde ueniet auxilium mihi. Auxilium meum a Domino, qui fecit celum et terram. Non det in commotionem pedem tuum, neque dormiet qui custodit te. Ecce non dormitabit neque dormiet qui custodit Isrel. Dominus custodit te, Dominus protectio tua super manum dexteram tuam. Per diem sol non uret te, neque luna per noctem. Dominus custodit te ab omni malo, custodiat animam tuam Dominus. Dominus custodiat introitum tuum et exitum tuum, ex hoc nunc et usque in seculum.«



ENARRATIO.


In priori gradu positus in periculo, pro fide clamauit. In hoc uero consecutus iam certitudinem fidei, dicit se exauditum esse, et in cognitione sacre Scripture, et in sanctorum Patrum auctoritate

Leuaui oculos meos. Ego qui in tribulationibus ad Dominum clamaui, exauditus, leuaui oculos mentis mee, prius ignorantia et inopia exempli depressos, in montes, id est, in doctrinam uel uitam montium, id est, prophetarum et apostolorum, a quibus auxilium mihi uenit et superueniet: quia nullus tantum in diuina pagina proficit, quin semper magis magisque proficere possit. Auxilium meum a Domino. Licet dixerim quod ab his mihi ueniat auxilium, tamen auxilium meum a Domino potius est dicendum,  qui fecit celum et terram, id est, qui fecit et eos celum et me terram. uel qui fecit maiores et minores. Non det in commotionem. Modo faciens conuersionem ad auditores uel ad seipsum, orat ut Deus faciat eum constantem in confirmatione fidei, dicens: Dominus non det, id est non permittat, pedem tuum in commotionem, id est, affectionem, uel fidem tuam non patiatur commutari. Et qui custodit te secundum perseuerantiam, non dormitet, id est, non permittat te uacillare et hebetem esse in ipsa fide. Ecce non dormitabit. Sicut oraui, ita erit pro certo. Ille qui custodit Isrel, uidentes et in se credentes, ecce, id est, in presenti et indilate, quod probari potest et agnosci, non dormitabit, id est, non permittet te nutare, neque dormiet, id est, non patietur  te in tribulationibus deficere. Dominus custodit te. uere custodit te, quod inde probari potest, Quia ipse Dominus est in rebus potens ad faciendum hoc, et ipse est protectio tua, contra impugnationes. Et non tantum corroborauit te in fide, sed erit etiam existens super manum dexteram tuam, id est, super patientiam et fidem tuam, pro qua tu collocaberis in dextera Dei: que tua dicitur, quia tu frueris illa. uel existens super manum, id est super operationem: et hoc determinat, scilicet dexteram tuam, id est, super bonam operationem, in qua proteget te secundum perseuerantiam. Per diem sol non uret te. Ita custodiet te, quod sol non uret te per diem, id est, Christus qui est uerus sol secundum illuminationem diuinitatis, non offuscabit te, id est, non permittet  te scandalizari in fide et intellectu diuinitatis sue quin sane de ea sentias: neque luna, id est, ipse idem Christus, qui luna dicitur respectu sue humanitatis, que fuit mortalis et passibilis, uret te per noctem, id est, in fide humanitatis, ne aliquid sinistram de utraque natura sentias. Dominus custodit te ab omni malo. Et non tantum Dominus custodit te ab heresi, que sit de natura diuinitatis et humanitatis sue, sed etiam ab omni malo, scilicet huius mundi, uel heresi, uel aliqua perfidia, ut nichil praue sentias neque de sacramentis Ecclesie, neque de resurrectione mortuorum et ceteris. Et si quid secundum corpus patieris pro fidei obseruatione, Dominus animam tuam custodiet: Dominus custodiat introitum  tuum. Et sicut enuntiaui, sic fiat. Dominus custodiat introitum tuum, id est fidem tuam, per quam intrasti in Ecclesiam: et exitum tuum a fide in mortem, id est, maxime te custodiat in extremis, quia maxime circa finem grauissime solent esse tentationes. Custodiat, inquam, incipiens hanc custodiam ex hoc nunc, id est, a presenti nunc, et ita perseueret usque in seculum, id est, usque ad finem presentis uite.



PSALMUS CXXI. CANTICUM GRADUUM.

»Letatus sum in his que dicta sunt mihi: In domum Domini ibimus. Stantes erant pedes nostri in atriis tuis Ierusalem. Ierusalem, que edificatur ut ciuitas, cuius participatio eius in id ipsum.  Illuc enim ascenderunt tribus, tribus Domini testimonium Isrel, ad confitendum nomini Domini. Quia illic sederunt sedes in iudicio, sedes super domum Dauid. Rogate que ad pacem sunt Ierusalem, et abundantia diligentibus te. Fiat pax in uirtute tua, et abundantia in turribus tuis. Propter fratres meos et proximos meos, loquebar pacem de te. Propter domum Domini Dei nostri, quesiui bona tibi.«



ENARRATIO.

Iste conscendens post fidei confirmationem, dicit se conscendisse usque ad spem, non quod spes sit altior gradus quam fides, sed quoniam habens utrumque, id est fidem et spem, altior est eo qui unum horum tantum habet. Quod de ceteris gradibus accipiendum  est.

Letatus sum. Postquam adeo munitus fui in fide, ut non solum non deficerem, sed etiam blasphemos et hereticos impugnarem, letatus sum, id est augmentatam spem habui, in his que dicta sunt mihi, id est in consideratione promissionis mihi facte a prophetis et apostolis, aliisque sanctis uiris, dicentibus: In domum Domini ibimus, id est ad celestem Ierusalem perueniemus. Cum dixit, mihi, unitatem omnium fidelium denotauit. Cum uero dixit, ibimus, multitudinem conscendentium intellexit. Stantes erant: et intantum certi fuimus nos ituros in domum Domini, quod pedes nostri, id est affectiones nostre et cogitationes nostre, stantes erant, id est firmiter manebant, in atriis tuis, o Ierusalem, id est in amplitudine glorie tue, ubi nullus possessione  alterius angustabitur, sed omnes spatiose et copiose regnum possidebunt. Ierusalem, que edificatur. Ne aliquis putaret illum dicere de terrena Ierusalem, determinat de qua dicat. In atriis illius Ierusalem dico, que edificatur adhuc quotidie ut ciuitas, id est ad modum alicuius terrene ciuitatis, quia sicut aliqua ciuitas edificatur ex inanimatis lapidibus, ita illa ex uiuis, qui quotidie illuc transmittuntur. Facta determinatione, commendat ipsam ciuitatem. Cuius participatio est eius rei, que est tendens in id ipsum, id est in unitatem, id est omnes qui participantur illa, eamdem rem querunt, id est Christum, qui erit summum bonum, et omnes eumdem recipient denarium. Illuc enim ascenderunt. Ideo  hanc certitudinem habeo quod ibimus in domum Domini, id est in supercelestem Ierusalem, quia tribus que sunt eiusdem conditionis et conspersionis, cuius et nos, illuc ascenderunt: quia sequuntur agnum quocunque ierit . Et non quelibet tribus, sed tribus Domini, qui erat testimonium Isrel, id est qui testatus est Iacob, homines in celos ascensuros, per uisionem scale, per quam uidit angelos, ascendentes et descendentes . Et determinat ad quid tribus ascenderunt, scilicet ut laudem darent glorie Dei, que uidere et laudare summa est eis gloria et requies. Quia illic sederunt. Etiam hoc est mihi argumentum illuc ascendendi, quia illic sederunt sedes in iudicio, id est in celesti Ierusalem iam quieuerunt illi, qui futuri  sunt sedes, id est iudices in futuro iudicio, scilicet apostoli et ceteri sancti: super domum Dauid, dico, sedes sedebunt, id est ipsi qui sunt sedes Dei, sedebunt iudicaturi fideles; nam infideles iam iudicati sunt. Per tribus, minus perfectos: per sedes, perfectos accipimus: Rogate que ad pacem sunt Ierusalem. Postquam isti conscendentes, qui adhortationem auditorum hic agunt, certitudinem spei sue, scilicet in Ierusalem perueniendi, ostenderant: tum propter tribus, tum propter sedes que iam ascenderunt, modo ipsas tribus et sedes orant pro se intercedere, ut et ipsi quandoque illuc perueniat, dicentes: Rogate que ad pacem sunt Ierusalem, id est ualentia ad quietem ducentem nos in Ierusalem, hoc est, precibus apud Deum obtineatis, ut nobis det talia  merita, quibus bene operando mereamur in Ierusalem celestem conscendere. In quo heresis illorum destruitur, qui dixerunt sanctis non esse supplicandum, quoniam nescirent quid hic circa puluerem eorum ageretur, cum etiam demones tante leuitatis et uelocitatis sint, ut uno pene eodemque momento, et hic et in Babylonia sint. Sed multo magis hec efficacia credenda est in animabus sanctorum: que quanto demonibus sunt beatiores, tanto sunt perspicaciores. Et abundantia diligentibus te. uos, inquam, sancti Dei, rogate nobis a Deo exhiberi ea que ad pacem sunt, et beatitudinem, que in supercelesti patria est, consequendam sunt ualentia. Rogamus etiam et nos pro nobis et pro omnibus aliis ita: O Ierusalem, omnibus qui te diligunt, sit abundantia  pacis, id est quidquid bonorum est, illis proueniat, qui uera dilectione te inhabitare preoptant. Fiat pax in uirtute tua. Modo exponit cui rei abundantiam deposcat. Fiat, inquit, pax, id est quies uera, in uirtute tua, id est in Christo qui est auctor et uirtus tua, fiat nobis pax ita, ut conformemur ei; et abundantia scilicet in turribus tuis, id est talis pax fiat nobis, qualis fuit in turribus tuis, id est in apostolis. Quod est perfectissimorum, qui istam rationem effundunt ad instructionem aliorum, ut et ipsi per orationem conscendant. Propter fratres meos. Hic ostendit orationis sue intentionem. Quasi dicat: O Ierusalem, ego agens de te loquebar, id est annuntiaui pacem que est in te, non propter me, sed  propter fratres meos, scilicet alios fideles minus perfectos, et proximos meos, id est magis perfectos, mutua caritate me diligentes, et imitatores meos in bono propter domum Domini. Ostendit quare Ierusalem bona quesierit, scilicet quia domus Domini est. Ac si dicat: Propter domum Domini Dei nostri edificandam, id est propter fideles ex quibus construitur domus Domini, et in quibus ipse inhabitat, quesiui tibi bona, o Ierusalem, id est adducere tibi ciues laboraui: unde gaudium fieret augmentatum ad honorem magnificentie tue, quod bonum est.



PSALMUS CXXII. CANTICUM GRADUUM.

»Ad te leuaui oculos meos, qui habitas in celis. Ecce sicut oculis seruorum in manibus dominorum  suorum: sicut oculi ancille in manibus domine sue, ita oculi nostri ad Dominum Deum nostrum donec misereatur nostri. Miserere nostri, Domine, miserere nostri, quia multum repleti sumus despectione. Quia multum repleta est anima nostra, opprobrium abundantibus et despectio superbis.«



ENARRATIO.

Post certitudinem spes sequitur gradus ut sperantes se peruenire in celestem Ierusalem, oculos mentis quos prius ad montes leuauerant, ad ipsum Dominum et ad uoluntates regis eiusdem ciuitatis complendas dirigant. Unde iste fidelis sub persona omnium loquens fidelium, ut ostendat in eodem gradu esse, dicit:

 Ad te leuaui oculos meos, qui habitas in celis. O Domine, qui regis et inhabitas celestes creaturas uel sanctos homines, tua gratia celos, ut ad pacem et supercelestem habitationem peruenirem, ad te leuaui oculos meos, id est rationem mentis mee et omnes affectiones meas a temporalibus phantasiis huius mundi, ad explendas uoluntates tuas intendi. Ecce sicut oculi seruorum. Modo singulariter, modo pluraliter agunt isti conscendentes: et plures sunt et unum. Plures, secundum personarum diuersitatem: unum, secundum fidem et dilectionem. uere oculos meos leuaui ad te, quia ecce, id est in presenti uel in manifesto, oculi nostri, interiores, ita sunt erecti ad Dominum Deum nostrum, eousque donec misereatur nostri, id est donec nos ab hac miseria  absoluat seculi presentis, et faciat recumbere, et transiens ministret nobis: ita dico, sunt oculi nostri ad Dominum directi, sicut oculi seruorum, speculantes diligenti attentione, in manibus dominorum suorum. Dictum a similitudine seruorum disciplinatorum, qui magna diligentia inspiciunt in manus dominorum, ut cum signa dederint aliquid agendi, mox obsequantur. Sicut oculi ancille in manibus domine sue. Ideo ponit ancillas, quia in illis est maior diligentia et cultus erga dominas suas, quam in seruis. Ita oculi nostri ad huiusmodi seruorum uel ancillarum modum omnis affectio nostra ad exsequendas uoluntates Domini est intenta, donec a presentis onere seruitutis absolutos transferat  in regnum libertatis sue. Miserere nostri, Domine. Et ita facias, Domine, miserere nostri: quandoque ducendo in libertatem. Et repetit miserere nostri, quia non sufficit semel dicere quod nimis desiderat euenire. Et necesse ut miserearis, quia multum sumus despicabiles apud homines qui nos ludibrio habent et despectui: quia multum repleta est anima nostra. Non tantum secundum corpus despicabiles: sed anima nostra multum repleta est despectione, quia nos stultos et insanos reputant. Exponit quomodo sint despectui: ita scilicet quod anima nostra opprobrium est abundantibus, id est, locupletibus huius seculi, cum uiderent nos pauperes: et despectio superbis, qui nos pro humilitate nostra contempserunt.



PSALMUS CXXIII. CANTICUM GRADUUM.


»Nisi quia Dominus erat in nobis, dicat nunc Isrel, nisi quia Dominus erat in nobis. Cum exsurgerent homines in nos, forte uiuos deglutissent nos. Cum irasceretur furor eorum in nos, forsitan aqua absorbuisset nos. Torrentem pertransiuit anima nostra: forsitan pertransisset anima nostra aquam intolerabilem. Benedictus Dominus, qui non dedit nos in captionem dentibus eorum. Anima nostra sicut passer erepta est de laqueo uenantium. Laqueus contritus est, et nos liberati sumus. Adiutorium nostrum in nomine Domini, qui fecit celum et terram.«



ENARRATIO.

 Hic iterum loquitur eadem multitudo fidelium, non iam exemplum proponens sicut supra, sed simpliciter admonens ut postquam aliquis ad spem conscenderit, et completione mandatorum Dei ita constans exstiterit, ut inde non possit dimoueri, licet multi sint deuocantes eum corrosionibus, ipsam constantiam Domino ascribat, non uiribus suis. Memores sancti confessores Christi, quod pericula Domino miserante uelut impetum torrentis euaserint, fatentur se sola Dei misericordia de tot erumnis liberatos, et dicunt:

Nisi quia Dominus erat in nobis. Quicunque est Isrel, id est, uidens Deum, ita ut sit promotus ad patriam fide et exsecutione mandatorum Dei, dicat, id est, cogitet et intelligat apud se nunc, id est indilate:  quia nisi Dominus esset in nobis gubernans nos, et confortans in impugnatione et lumine suo rationem nostram illuminando, mentem nostram corroboret: cum homines, secundum carnem ambulantes, exsurgerent in nos, blandis et deceptoriis uerbis deglutissent nos uiuos, id est, incorporassent nos sibi prudentes et scientes: quia quamuis sciremus eorum sectam esse exsecrabilem, tamen consentiremus illis: quod contingeret sicut illa res que forte euenit, id est, temere et improuide quantum ad homines. Licet enim essemus prudentes, tamen non possemus nobis prouidere: cum irasceretur furor eorum in nos. Et nisi Dominus esset in nobis, cum ipsi interius furentes irascerentur exterius aduersum nos corrosionibus  et maledicis uerbis, forsitan, id est, ut nobis uidetur, aqua absorbuisset nos, id est, uel ipsi diffluentes diuersis concupiscentiis, et dissoluentes alios, uel detractiones et aspera eorum uerba, que erant quasi aqua uiolenta, quibus stabilitatem mentis nostre submergerent, et pedem nostrum labefactarent, cum nos in nequitie sue consensum deuocassent. Torrentem pertransiuit. Quantum in nobis, non potuissemus subsistere, sed, quia Dominus erat in nobis, anima nostra, de cuius periculo agebatur, torrentem pertransiuit, id est, ipsos dolosos et maledictos uehementer instantes inuasit, dico quia pertransiuit, et hoc forsitan, quia, puto, pertransisset. Dubitatiue dicunt propter magnitudinem periculi quasi adhuc timentes. Forsitan pertransisset.  Et ut pertransisset anima nostra aquam intolerabilem quantum ad uires nostras, id est, impugnationem eorum intendentem demergere, quam propriis uiribus tolerare non sufficeremus, benedictus Dominus. Et, de eo quod anima nostra pertransiuit illos, sit Dominus benedictus, id est, gloriosus et exaltatus, qui non dedit nos in captionem dentibus eorum, id est, qui non permisit nos corrosioni et detractioni eorum succumbere. Anima nostra sicut passer. Non tantum corrosionem eorum euasimus, sed anima nostra, cauta sicut passer qui et laqueos et aliarum auium incursum effugit, erepta est de laqueo uenantium, id est, de dolis et blandimentis eorum qui nos uenabantur. Nulla enim auis est callidior passere ad deuitandos laqueos. Ad cuius similitudinem  anima nostra, callida et cauta existens, laqueos sibi paratos sapienter transiens, alta et eterna mentis celeritate, et spirituali ratione semper appetens, erepta est de captiosis et deceptoriis uerbis, quibus nos illaqueare et subuertere moliebantur: et nos ideo erepti sumus, quoniam laqueus deceptionis eorum contritus est, et inefficax factus est, id est, amodo cessabit maledicis et dolosis uerbis nobis aduersari. Adiutorium nostrum. Et, quod tale adiutorium habuimus, non erat ex meritis nostris, sed in nomine Domini, id est, in misericordia eius unde ipse est glorificandus; Domini dico, qui bene potuit nos adiuuare, quia ipse fecit celum et terram, id est, et illos qui iam ascendentes in supremum gradum, celi facti sunt, et illos qui, minores adhuc in ascensu  positi, necdum omnino terreni esse desierunt.



PSALMUS CXXIu. CANTICUM GRADUUM.

»Qui confidunt in Domino, sicut mons Sion: non commouebitur in eternum qui habitat in Ierusalem. Montes in circuitu eius, et Dominus in circuitu populi sui, ex hoc nunc et usque in seculum. Quia non relinquet Dominus uirgam peccatorum super sortem iustorum, ut non extendant iusti ad iniquitatem manus suas. Benefac, Domine, bonis et rectis corde. Declinantes autem in obligationes adducet Dominus cum operantibus iniquitatem: pax super Isrel.«



ENARRATIO.


Postquam isti conscendentes non sibi, sed Deo quod deglutiti et absorpti non sunt, attribuunt, adhuc ulterius promouentur, scilicet ad contemptum temporalium, ut sic omnino confidentiam, que adhuc certior est quam spes, ponant in Domino et sit conuersatio eorum in Ierusalem. Et in hoc instruunt alios exemplo suo, promittentes eis hanc utilitatem inde uenire quod et interius et exterius muniantur diuinitus.

Qui confidunt in Domino. Quicunque sunt illi qui in Domino confidunt, et qui spem et fiduciam in Domino ponunt, non in diuitiis et nobilitate, sed in Domino, omnimodam habent confidentiam. Et qui habitat in Ierusalem, id est, cuius conuersatio in celis est , nullus talium commouebitur in eternum.  quantumcunque impugnetur; sicut mons Sion, id est, Christus qui est fortitudo et refugium Ecclesie, futura speculantis et presentia postponentis, non commouebitur in eternum. Montes in circuitu eius. Ideo non commouebitur, qui montes, id est, apostoli sunt in circuitu eius, munientes eam tum predicatione, tum exemplo, tum etiam interuentione. Dictum a similitudine alicuius ciuitatis inter montes site, cui non facile possit assultus fieri. Et non tantum montes, sed ipse Dominus est in circuitu, in defensione populi sui. Et in hoc perseuerabit, incipiens ex hoc instanti nunc et usque in finem uite, iuxta illud: Ecce ego uobiscum sum omnibus diebus . Quia non relinquet Dominus uirgam peccatorum. uere non commouebitur, quia Dominus non  relinquet uirgam, id est sceptrum et dominium peccatorum super sortem, id est super electionem iustorum, super ipsos scilicet iustos qui sunt electi Dei, hoc est non patietur illos ultra uires suas laborare, sicut Apostolus ait: »Fidelis Deus qui non patietur uos tentari supra id quod potestis .« Et adeo non derelinquet uirgam peccatorum super iustos, ut iusti, non dico non peccent, sed non extendant manus, id est affectiones suas ad iniquitatem, ut nullam habeant uoluntatem peccandi. Benefac, Domine. Nunc ad instructionem auditorum, quos in conformitate sui ascensuros inuitant, orationem effundunt, ut et ipsi per orationem conscendant, ita dicentes: O Domine, benefac bonis, id est bene operantibus, ut perseuerent, et rectis corde, id est innocentibus,  ut sic permaneant. Declinantes autem. Et reuera benefaciet Dominus bonis. Declinantes autem in obligationes, id est in peccata, quibus obligantur homines ueluti catena, uel, in obligationes, id est persuasiones peccatorum adducet Dominus cum operantibus iniquitatem, id est eadem pena damnabit illos qua operarios iniquitatis, id est eorum deuocatores. Ille scilicet Dominus faciet hec qui, existens pax super Isrel, eterna quiete remunerabit uidentes se, et spem suam in eo ponentes.



PSALMUS CXXu. CANTICUM GRADUUM.

»In conuertendo Dominus captiuitatem Sion, facti sumus sicut consolati. Tunc repletum est gaudio os  nostrum, et lingua nostra exsultatione. Tunc dicent inter gentes: Magnificauit Dominus facere cum eis. Magnificauit Dominus facere nobiscum; facti sumus letantes. Conuerte, Domine, captiuitatem nostram, sicut torrens in austro. Qui seminant in lacrymis, in exsultatione metent. Euntes ibant et flebant, mittentes semina sua. uenientes autem uenient cum exsultatione, portantes manipulos suos.«



ENARRATIO.

Post contemptum temporalium adhuc altior est gradus, ut etiam post captiuitatis conuersionem liberum et iucundum sit eis bene agere. Multi enim sunt omnia temporalia postponentes et bene operantes quibus tamen non est iucundum et delectabile bene agere, quia fortassis, si pena et remuneratio  non sequeretur, a bene agendo cessarent. In quibusdam uero istis gradibus se ponunt in exemplum, in quibusdam simpliciter adhortantur, in quibus utrumque faciunt hi conscendentes.

In conuertendo Dominus, id est dum conuerteret Dominus captiuitatem Sion, id est seruitutem nostri, qui, prius ad modum captiuorum, coacti et ex necessitate seruiuimus in libertatem et iucundam uoluntatem. Nostri dico, speculantium futura, facti sumus sicut consolati. Captiuitas Sion fuit, quando Ecclesiam Dei que primitus in paucis erat persecutorum premebat iniquitas. Sed conuersa est in libertatem, quando per diuine misericordie respectum etiam ipsi principes receperunt fidem, iamque licuit credentibus libere Christo exhibere seruitutem. Cuius  captiuitatis conuersio tam iucundos et delectabiles reddidit plurimos, ut iam quasi ex libero arbitrio bene operari delectarentur. Et ipsa tristitie remotio hic dicitur consolatio. Unde hic dicitur: Facti sumus sicut consolati, quia, quantacunque hic sit consolatio, est quasi umbra et quedam tantum similitudo future consolationis: Tunc repletum est. Et non solum similes facti sumus consolatis in illa conuersione captiuitatis in libertatem, sed etiam tunc, id est eodem tempore conuersionis, os nostrum scilicet interius repletum est gaudio. Et lingua etiam nostra exteriori exsultatione illud celare non potuit. Tunc dicent inter gentes. Sed mali non cognoscunt tantam libertatem et gratiam hic nobis esse concessam. Sed tunc, id est in futuro ubi non poterunt dissimulare,  dicent inter gentes, id est ipsi qui hic gentiliter uixerunt, siue mali Christiani, siue non credentes. uel etiam hic, aliqui inter gentes, considerantes religionem in populo Christiano florere, et diuersa gratiarum bona in sanctis abundare, dicent: Nos illos putauimus insanos , sed Dominus magnificauit suum facere cum eis. Bene facit Dominus cum suis, quanto ut bene operentur efficit, sed magnificat tunc suum facere cum eis, quando bene operari efficit eis iucundum et spontaneum Magnificauit Dominus. Sic dicetur inter gentes. Et reuera Dominus magnificauit suum facere nobiscum quemadmodum illi dicunt, facti sumus sicut letantes, id est ex letitia Domini complemus mandata. Conuerte,  Domine. Conuertunt se ad orationem, ut quemlibet ascendentem exhortentur in idipsum, dicentes: O Domine, conuerte captiuitatem nostram in libertatem. Ne aliquis putaret hanc captiuitatis conuersionem ita factam ut non posset intendi et augeri, addit. Quamuis dicamus quod facere tuum, Domine, nobiscum magnificaberis, tamen oramus, conuerte magis et magis captiuitatem nostram in libertatem, quia quandiu in hac uita subsistimus, semper magis et magis in libertatem conuerti indigemus: libertatem dico, existentem sicut torrens in austro. Tempore flantis austri glacies et nix resoluitur in torrentem, quia omnia repellit obstantia: ita et corda calore sancti Spiritus afflata resoluuntur a glacie uitiorum in libertatem quia omnia huius seculi propellens  impedimenta, ui maxima ruit ad patriam. Quasi aliquis diceret: Tu oras libertatem qua plurimas patieris tribulationes: uel, qualis est illa libertas, in qua tot tribulationes sustines? Ad hoc respondes: Que cura? Si seminem in lacrymis, in gaudio metam quia omnes, qui seminant in lacrymis, id est qui operantur bene in tribulationibus, facient messem in exsultatione, id est fructum bone operationis recipient pro eo quod hic laborauerunt. Euntes ibant. Et ut seminemus in lacrymis, habemus auctoritatem in antecessoribus, id est in sanctis martyribus qui fuerunt euntes ad mortem. Et determinat quomodo euntes: Ibant et flebant, hoc est mittentes in lacrymis semina sua, id est bonas operationes. uenientes autem. Ita fuerunt euntes ad mortem, ut diximus,  sed, uenientes de morte ad uitam, uenient non qualitercunque, sed cum exsultatione contra hoc quod hic flebant, portantes manipulos suos, id est recipientes remunerationem bonorum operum.



PSALMUS CXXuI. CANTICUM GRADUUM SALOMONI

»Nisi Dominus edificauerit domum, in uanum laborauerunt qui edificant eam. Nisi Dominus custodierit ciuitatem, frustra uigilat qui custodit eam. uanum est uobis ante lucem surgere: surgite, postquam sederitis, qui manducatis panem doloris. Cum dederit dilectis suis somnum, ecce hereditas Domini, filii; merces, fructus uentris. Sicut sagitte in manu potentis, ita filii excussorum. Beatus uir qui impleuit desiderium suum ex ipsis, non confundetur  cum loquetur inimicis suis in porta.«



ENARRATIO.

Istud canticum graduum est commonitorium Salomonis, id est representans ad memoriam casum illius. Salomon enim tante fuit sublimitatis, ut Spiritus sanctus per os eius loqueretur, et templum Domini edificaret in sapientia omnes homines precellens: et tamen cecidit et non quomodocunque, sed in idololatriam. Quod admonet per istorum que hic aguntur exhortationem quemlibet, ut licet post contemptum temporalium intantum conscendat, ut ex dilectione bene operetur , non tamen presumat ullo modo in se sibi promittere securitatem, nisi sessionem prius pergerit,  id est, nisi humilitatem suam ad congruum finem perduxerit, cum precipue uir tante dignitatis et sapientie sic criminaliter corruerit. Ideo autem hic in octauo gradu agitur de securitate, quia securitas nulla est priusquam perueniatur ad octauam.

Nisi Dominus edificauerit domum. Iidem, qui et supra, loquuntur hic ad instructionem auditorum, ac si dicant: Postquam adeo, ut dictum est, conscenderitis, nolite presumere de custodia uestra, quasi uos possitis custodire bonum quod in uobis est, cum nec prius illud operari possetis, nisi Deus operaretur in uobis, quia nisi Dominus edificauerit domum, id est, ipse primo aliquem constituisset sibi habitaculum, et animam ipsius, que domus Dei esse debet, per initia bonorum operum edificasset, frustra laborauerunt  qui edificant eam, id est domum, hoc est, frustra laborassent et prelati predicantes et subiecti obedientes. Neque qui plantat est aliquid, neque qui rigat, sed qui incrementum dat . Nisi Dominus custodierit ciuitatem. Postquam uero edificati fueritis, et multitudinem uirtutum quasi conciues congregaueritis, nolite, ut dictum est, de harum custodia in uobis presumere, quia nisi Dominus custodierit ciuitatem, id est, animam, in qua uirtutes uelut ciues continentur, frustra uigilat qui custodit eam, id est, in uanum sollicitus est et curiosus qui intendit eam custodire ope sua, siue predicator, siue predicatus. uanum est uobis. Et quoniam ciuitas non potest custodiri nisi a Domino, ergo uanum est uobis surgere, id est, securitatem uobis promittere  ante lucem, id est, ante luculentam et omnibus conspicuam remunerationem que erit in communi resurrectione. Et ne quis putaret quod hec deiectio semper deberet manere, addit: Surgite, postquam sederitis, id est, tunc securi estote, quando hec sessio et deiectio uestra scilicet mortalitas et passibilitas peracta fuerit. Et tamen non dicit ut uel tunc possint esse securi nisi custoditi a Domino. Sed illa custodia longe differens erit ab ista, quoniam ita confirmati tunc erunt ut non sit eis uoluntas uel desiderium peccandi sicut nec angelis. Quod autem ponit, surgite, postquam sederitis, dicitur a similitudine damnatorum qui in medio placito iubentur sedere in terra, donec de aliis etiam detur sententia, ut similiter damnentur. Tunc dico, surgite, id est,  securi estote, uos scilicet qui manducatis panem doloris. Ac si dicat: Nec tunc omnibus securitatem promitto, sed uobis tantum qui manducatis panem doloris, id est, quibus ista presens et continua tribulatio, respectu supernorum, delectationi est et refectioni uelut panis qui continuus est cibus. Cum dederit dilectis suis somnum. Et quasi pro exspectationis diuturnitate solliciti dicerent. Et quando erit ut peracta sessione possimus surgere? ait: Tunc cum dilectis suis, id est, ad uitam preordinatis, dederit somnum, id est, eternam quietem. Et illa quies non differtur, sed ecce, id est, in proximo et quasi in manifesto, scilicet est hereditas Domini, id est,  ipsa quies et remuneratio, quia quantumcunque differatur, tamen quantum ad hoc quod postea non uariabitur, iam dicendum est: ecce, quia, etsi sint centum uel mille anni, cito tamen erit ad comparationem eternitatis. Cum ergo dederit Dominus dilectis suis somnum, id est, requiem post huius uite miserias, ecce hereditas Domini statim apparebit, et hec hereditas non qualiscunque erit sed merces filii, id est, talis erit remuneratio suo modo, qualis est illius qui proprie Filius dicitur, hoc est, eamdem suo modo immortalitatem et impassibilitatem habebunt quam Filius Dei, quam tamen per ipsum Filium habebunt. Et hoc intelligitur ubi determinatur de quo filio dicatur. Filii dico, fructus uentris, id est, illius Filii qui dicendus est merito fructus uentris,  id est, fructuosus partus uteri uirginalis, ex qua maximus prouenit fructus, et maxima utilitas humano generi. Hilarius: »Ostenditur quando debeant surgere qui prius iussi sunt sedere, illo scilicet tempore cum fideles suscipiuntur in requiem, quibus mors somnus est et secura pausatio.« Ecce hereditas Domini, filii, scilicet Ecclesie, ex aqua et Spiritu sancto regenerati, et isti filii sunt merces fructus uentris, id est, uteris uirginalis partus. Merces est omnis eius hereditas, qui resurgens in celorum possessionem mittitur, et eterna cum Domino felicitate gaudebit. Merces enim humanitati reddita dicitur, de qua et secundus psalmus ait: Postula a me et dabo tibi gentes hereditatem tuam. Ceterum diuinitas eius nichil accepit unde cresceret. Sicut sagitte  in manu potentis. Quoniam superius dixerat in uanum edificantes laborare et custodientes frustra uigilare, ne predicatores omnino depressi et nichil ualere uideantur, et dissolutis manibus tepidi efficiantur, consolatur eos ita: Quamuis dixerim uanum est uobis ante lucem surgere filii tamen excussorum, id est, expeditorum ad excutiendas predas, hoc est, apostolorum imitatores, ita sicut sagitte sunt posite in manu potentis, subaudis sagittarii, quia ibi sunt multum efficaces. Excussores proprie dicuntur qui custodiunt circa castella ad predas liberandas, et excutiendas. Ita predicatores constituti sunt ad eripiendas animas a potestate diaboli que ab eo sunt captiuate. uel, excussores sunt trituratores frumentum a paleis excutientes. Quod similiter refertur ad predicatores.  Beatus uir qui impleuit desiderium suum ex ipsis. Et, quia filii excussorum sunt sicut sagitte in manu periti sagittarii, beati sunt. Et non tantum ipsi sunt beati, sed etiam beatus est uir quisque qui bonam uoluntatem conceptam ex ipsis, id est, exemplis et doctrina eorum, implet secundum operationem. Et hanc beatitudinem ostendit ex parte, quia non confundetur ullo modo, cum loquetur inimicis suis, id est, hereticis uel persecutoribus, ceterisque Deo contradicentibus in porta, id est, in publico: dictum a similitudine fortis militis qui audacter ad portas inimicorum ueniret, et ibi loqueretur cum eis. uel in porta, id est, in Christo ipse manens, et ea que Christi sunt loquens.



PSALMUS CXXuII. CANTICUM GRADUUM.


»Beati omnes qui timent Dominum, qui ambulant in uiis eius. Labores manuum tuarum quia manducabis, beatus es, et bene tibi erit. Uxor tua sicut uitis abundans in lateribus domus tue. Filii tui sicut nouelle oliuarum, in circuitu mense tue. Ecce sic benedicetur homo, qui timet Dominum. Benedicat tibi Dominus ex Sion, et uideas bona Ierusalem omnibus diebus uite tue. Et uideas filios filiorum tuorum, pacem super Isrel.«



ENARRATIO.

Iterum illi fideles, qui et supra, agunt cum illis quos promouerunt ad hunc gradum ut nunquam sibi securitatem promittant, quandiu sunt in hac uita et exhortantur  illos ad altiorem gradum, scilicet timere, id est, Deum diligere. Et hec dilectio non debet esse otiosa, sed ambulent in uiis. Et dicunt quantum quis per hec consequatur beatitudinem, et hic, et in futuro.

Beati omnes qui timent Dominum, qui ambulant in uiis eius. Omnes qui timent Dominum uero et casto timore, uera scilicet dilectione supradictorum respectu beneficiorum, et ita ut sint ambulantes et se promouentes in preceptis eius, beati sunt. Labores manuum tuarum. Probat eos esse beatos, quia, tu quiuis es beatus presenti beatitudine. Et bene tibi in futura beatitudine erit, quia labores manuum tuarum manducabis, id est, delectationi tibi erunt bona opera que hic laborasti, hoc est, perfrueris remuneratione bonorum operum, in quibus hic studiosus  eras. Et sicut omnes illi qui timent Dominum, beati sunt, ita et tu quilibet, quem admoneo, si timueris, beatus es. Uxor tua sicut uitis. Exponit quomodo in presenti sit quisque beatus, ita scilicet quia uxor tua, id est, sensualitas tua quam ratione maritatam bene subegisti, erit sicut uitis abundans multiplicitate bonorum operum in lateribus domus tue, id est, in omnibus membris exterioribus corporis tui, sicut uitis iuxta domum plantata fecundior et abundantior est ceteris alibi plantatis. Filii tui sicut nouelle oliuarum. Secundum hoc etiam beatus es in presenti, quia filii tui, id est, opera tua sunt excrescentia in perpetuam pacem, sicut nouelle oliuarum crescunt in perfectam oliuam per quam pax  designatur. Filii tui, dico existentes in circuitu mense tue, id est, in respectu Christi qui est mensa, id est, refectio anime nostre, dictum a similitudine alicuius patris uxorem fetam habentis, qui multum de filiis mensam suam circumstantibus letatur. Ecce sic benedicetur homo. Exposita beatitudine quam consequentur timentes Dominum, apponit: Ecce sic benedicetur, id est, tali benedictione et beatitudine beatificabitur et sublimabitur homo qui timet Dominum, id est, qui diligit Dominum. Et hoc ecce, id est, in presenti. Ac si dicat: Proposita est uobis beatitudo, modo uidete an uelitis amittere tantum bonum quod potestis habere pro dilectione. Ideo proponit eis beatitudinem ut magis alliciat ad dilectionem. Benedicat tibi Dominus. Facta exhortatione,  faciunt orationem ita: Diximus quia sic benedicitur homo, ut dictum est. Et ut ita fiat, benedicat tibi Dominus, id est, sublimet te multiplicando et intendendo in te bona opera. Et hoc ex eo, quia tu iam es Sion, id est, speculans et attendens futura, et non potes custodiri per te. Et hoc modo benedicat te, ut uideas bona Ierusalem, id est, ut experiaris ea bona que pertinent ad celestem Ierusalem, scilicet bona opera, omnibus diebus uite tue, id est, quandiu uixeris. Et uideas filios. Et eo modo te benedicat, ut experiaris filios filiorum tuorum, id est, remunerationem bonorum operum, uidelicet imperturbabilem pacem dico super Isrel, scilicet futuram, uel tendentem super Isrel, id est, excedentem fideles Dei, quia non possunt eam uiribus suis promereri.



PSALMUS CXXuIII. CANTICUM GRADUUM.


»Sepe expugnauerunt me a iuuentute mea, dicat nunc Isrel. Sepe expugnauerunt me a iuuentute mea: etenim non potuerunt mihi. Supra dorsum meum fabricauerunt peccatores, prolongauerunt iniquitatem suam. Dominus iustus concidit ceruices peccatorum, confundantur et conuertantur retrorsum omnes qui oderunt Sion. Fiant sicut fenum tectorum quod, priusquam euellatur, exaruit. De quo non impleuit manum suam qui metit, et sinum suum qui manipulos colligit. Et non dixerunt qui preteribant: Benedictio Domini super uos, benediximus uobis in nomine Domini.«



ENARRATIO.

 Postquam isti conscendentes sunt eo modo quo dixi Dominum timentes, debent se ita contemperare ut, in constantia tribulationis, possint dicere quia ab impugnantibus non sint superati. Et ideo inuitant alios ut sui exemplo bene operentur, et, si tribulatio eis inde ingruerit, non deficiant. Quam constantiam hic gradus exsequitur:

Sepe expugnauerunt me. Quicunque est Isrel, id est, qui intantum conscendit ut corde uideat Deum dicat nunc, id est, in proximo se ita affectet et preparet ut possit dicere: Sepe expugnauerunt, id est, impugnauerunt me aduersarii mei. Et hec impugnatio processit a iuuentute mea, id est, ex eo tempore ex quo innouatus sum, uel propter innouationem  meam impugnauerunt me. Sepe expugnauerunt. Quod repetitur, ad confirmationem assertionis fit. Sepe expugnauerunt me a iuuentute mea. Et ideo sepe, quia non potuerunt mihi preualere. Si enim semel expugnassent, non secundo uel tertio impugnassent. Supra dorsum meum fabricauerunt peccatores. Determinat quomodo expugnassent. Dorsum meum edem sibi fecerunt flagellando. In qua fab [.....] prolongauerunt, id est, adduxerunt iniquitatem suam, et ex opposito iustitiam meam. Quod dicit ad consolationem auditorum ne illis molesta sit tribulatio, cum iustitia sua inde crescat. Dominus iustus concidit. Ipsi, inquam, extenderunt iniquitatem suam, pro quo Dominus, qui iustus est iudex, concidit, id est, confringet ceruices, id est, superbiam peccatorum.  Et ex opposito intellige quod remunerabit humilitatem meam, et ideo iure debemus esse constantes. Facta autem exhortatione ad conscendentes, orat pro persecutoribus ita: Et ne ipsi omnino in futuro concidantur, utinam omnes qui oderunt Sion, id est, qui odio tantum persequuntur fideles confundantur ex eo quod fuerunt odientes, et conuertantur retrorsum, id est, fiant sequaces et imitatores eorum quos uolebant precedere. Fiant sicut fenum: Quod si noluerint conuerti a prauitate sua, concedo diuine iustitie ut fiant sicut fenum tectorum, id est, fiant comparabiles feno absque utilitate in tecto nascenti secundum hoc scilicet ut exardescat in eis priusquam de hac uita eleuentur quidquid utilitatis et bonitatis erat in eis. De quo non impleuit, tali scilicet  feno sint comparabiles, de quo non impleuit manum suam qui metit: hoc est, quod nullus metere curat. Quod autem sequitur, nec sinum suum qui manipulos colligit, iidem sunt et qui metunt et qui manipulos colligunt, scilicet sancti angeli qui quotidie abducunt fideles ab hac uita in regnum celorum. In manu uero et sinu qui capacior est, diuersitas maioris et minoris dignitatis accipitur. Ac si dicat: Sancti angeli, qui messores sunt in fine mundi, non implebunt de eis manum uel sinum, id est, non colligent eos in numero minus perfectorum qui recipient tricesimum uel sexagesimum fructum, nec in numero magis perfectorum qui recipient centesimum fructum . Et non dixerunt qui preteribant. Et ideo non colligentur ab angelis, quia huic  feno, id est, talibus non dixerunt hi qui uiam huius seculi et temporalia sunt pretereuntes, et ad patriam tendentes: Benedictio Domini super uos, id est, non effecerunt dicto et predicatione sua ut benedictio fidei et operationis sublimarentur: hoc est, non profuit eis predicatio eorum. Nec dixerunt: Benediximus uobis in nomine Domini, id est, sua predicatione non effecerunt, ut illi, qui benedicti et sublimati erant fide, degentes essent in nomine Domini, id est, ut bene operando darent gloriam nomini Domini. Quasi dicerent: Benediximus quidem uobis, sed non in nomine Domini, ut ceteris fundatis. Quod de falsis Christianis accipiendum est, sicut prior huius uersus pars de infidelibus. Omnes enim peccatores, aut impii sunt, aut infideles, aut falsi  Christiani. Apostoli uero omnibus, tam saluandis quam non saluandis predicabant. Sed aliis erant odor uite in uitam, aliis odor mortis in mortem .



PSALMUS CXXIX. CANTICUM GRADUUM.

»De profundis clamaui ad te, Domine: Domine, exaudi uocem meam. Fiant aures tue intendentes in uocem deprecationis mee. Si iniquitates obseruaueris, Domine: Domine, quis sustinebit? Quia apud te propitiatio est, et propter legem tuam sustinui te, Domine. Sustinuit anima mea in uerbo eius, sperauit anima mea in Domino. A custodia matutina usque ad noctem, speret Isrel in Domino. Quia apud  Dominum misericordia, et copiosa apud eum redemptio. Et ipse redimet Isrel ex omnibus iniquitatibus eius.«



ENARRATIO.

Post inceptam tribulationibus constantiam, debent reputare fideles suis se uiribus nullomodo posse subsistere, sed meritis eorum omnino agitur, licet tantum iam conscenderint, deficiant et non possint perseuerare; recognoscant de ipsis profundis tribulationum ad Deum esse clamandum, et clament, ut Dominus, sicut precepit, constantes eos usque ad noctem mortis custodiat. Penitentialis etiam iste psalmus habetur. Sed tunc non reputatur gradus. Quod non est mirandum, si unus idemque psalmus diuerso modo accipiatur, cum quidquid bene et secundum  fidem possit exponi in singulis psalmis, Prophetam credamus hoc intellexisse.

De profundis clamaui. Cum persecutores omni genere tribulationum instarent et me omnibus modis deuocarent, ego, positus in abysso tribulationum, de meis uiribus diffisus, clamaui ad te, Domine, ad quem clamandum est, quia tu es Dominus potens auxiliari. Et tu, o Domine, exaudi uocem meam, id est, clamorem uoce prolatum. Fiant aures tue intendentes. Et ut ego in clamando extensus fui, ita, Domine aures tue id est, potentia et facilitas exauditionis tue fiat intensa in uocem deprecationis mee, conferendo id quod designat uox mei deprecantis: si iniquitates obseruabis. Exaudi, inquam, uocem meam, et non attendas neque obserues iniquitates  meas, quia si tu, Domine, iniquitates obseruaueris, id est, in memoria habueris, ut districto iudicio punire uelis uel meas, uel aliorum, Domine bone, quis sustinebit, id est, quis sufferre poterit? uel, quis sustinebit, id est, quis exspectabit? Si tu iniquitates obseruares, nullus sufferret. Sed quamuis dixerim quis sustinebit, aliquis tamen sustinebit. Et hoc in me probari potest. Ego te, Domine, sustinui, id est, a te remunerationem cum patientia exspectaui, non quin me intelligerem peccatorem esse, et hoc nullo modo promeruisse, sed ideo, quia apud te, id est, in tua natura est propitiatio, id est, misericordia, quia misericorditer agis, non obseruans iniquitates quibus defectum patimur; et etiam propter legem tuam obseruatam à me, id est, propter conditionem quam  nobis proposuisti: Dimittite et dimittetur uobis . uel ut uniuersaliter dicatur, propter legem, id est, precepta tua obseruata. Hoc ideo apponit, ne uideretur desperare, et ideo minus alliceret ad clamorem illos quos hic inuitat. Sustinuit anima mea. Modo conuertit se ad auditores ita: Non tantum sustinuit propter propitiationem eius et propter legem obseruatam, sed etiam in uerbo eius, id est, in consideratione promissionis eius, qua et receptorum ueniam promisit penitentibus et indulgentiam querentibus, et sempiternam gloriam promerentibus. Sperauit anima mea, scilicet illum remuneratorem pro legitima certatione. Et bene dicit animam suam spirasse; sicut quedam uirtutes proprie sunt corporis sicut  ieiunare, uigilare, ita fides, spes, caritas, proprie dicuntur anime. Sperauit, inquam, anima mea, non in quolibet, sed in Domino, id est, in consideratione omnipotentie eius. A custodia matutina. Que spes fuit incipiens a custodia matutina, id est, a tempore illuminationis uel consensionis mee, hoc est, a principio sanctitatis mee, et ita perseuerabit usque ad noctem, id est, ad mortem. uel, sicut in Hebreo habetur, a uigilia matutina usque ad uigilam matutinam; id est, ab incipiente hic illuminatione perseuerando usque ad uerum matutinum quod post hanc uitam incipiet lucescere. Et sicut ego spero in Domino, sic omnis Isrel speret in Domino. Quia apud Dominum. Et merito omnis Isrel, id est, omnis fidelis sperabit in Domino, quia apud ipsum est misericordia,  id est, ipse naturaliter est misericors. Et ne quis desperet multitudine peccati, apud Dominum est copiosa redemptio, tam originalium quam actualium criminum, tam criminalium quam uenialium. uel copiosa redemptio, tam gentium quam Iudeorum, Et ipse redimet. Hic copiosa est apud illum redemptio, quia quotidie peccata dimittit. Et in futuro idem ipse redimet Isrel ex omnibus iniquitatibus eius, quia nullus omnino sine macula de hoc mundo transibit qui in oblatione sacrificii et orationibus indigeat absolui.



PSALMUS CXXX. CANTICUM GRADUUM.

»Domine, non est exaltatum cor meum, neque elati sunt oculi mei. Neque ambulaui in magnis, neque  in mirabilibus super me. Si non humiliter sentiebam, sed exaltaui animam meam. Sicut ablactatus est super matre sua, ita retributio in anima mea. Speret Isrel in Domino, ex hoc nunc et usque in seculum.«



ENARRATIO.

In hoc psalmo fideles alta conscendentes iterum suos admonent sectatores ut, dum eo usque promoti fuerint quod ad Dominum pro constantia tribulationis clament, adhuc ad altiora conscendant, uidelicet ut cum exauditi fuerint in hac re, non glorientur in semetipsis reflectendo oculos suos ad uirtutes suas unde possent superbire, sed, ascendentes gradum humilitatis ipsa magnalia que in se sunt, non sua, sed Dei cognoscant esse, ita dicentes.

 Domine non est exaltatum cor meum. O Domine, post beneficia tua supradicta, cor meum non est exaltatum, id est, in mente mea non superbiui, neque elati sunt oculi mei, id est, nullam extrinsecus superbiam ostendi, que maxime nutibus et elatione oculorum deprehenditur. Neque ambulaui in magnis. Non tantum non superbiui, sed etiam in his in quibus solummodo locus uidetur, scilicet in magnis et mirabilibus, sed non in me gloriando, ut conseruarem humilitatem meam, hoc est, in uirtutibus prouectum habui, que erant tam magne ut essent etiam mirabiles, sed non ita ut ipsas, uirtutes attenderem, dicendo apud me: quatenus sum, quam gloriosus sum, sed magis dicebam: quantum  differo ab aliis qui sunt superiores me in uirtutibus. Et hoc ideo feci, quia erant super me, id est, desuper mihi collate sunt a Domino. Si non humiliter sentiebam, sicut ablactatus. Modo ponit sese sub deuotione quadam. Si non humiliter sentiebam, id est, si non semper in bumilitate me continebam post omnes gradus supradictos, sed exaltaui animam meam superbiendo, tunc ita ueniat retributio in animam meam, scilicet ut peream sicut periret puer ablactatus, quia adhuc deberet super matrem suam incumbere; si remotus, non sustentaretur aut matris aut alterius ope. Ideo facit hanc deuotionem, ut per penitentiam quam sibi imperat adiutores a superbia remoueat. Speret Isrel. Et quicunque est Isrel, sic speret in Domino, sicut  ego humiliter sentiens speraui uel sicut ego in magnis et mirabilibus non superbiui: sic omnis qui est Isrel dum in talibus est, non superbiat et sic speret in Domino, incipiens ex hoc nunc, id est, ex presenti nunc, et perseueret usque in seculum.



PSALMUS CXXXI. CANTICUM GRADUUM.

»Memento, Domine, Dauid, et omnis mansuetudinis eius. Sicut iurauit Domino, uotum uouit Deo Iacob. Si introiero in tabernaculum domus mee, si ascendero in lectum strati mei. Si dedero somnum oculis meis, et palpebris meis dormitationem; et requiem temporibus meis, donec inueniam locum Domino, tabernaculum Deo Iacob. Ecce  audiuimus eam in Ephrata, inuenimus eam in campis Silue. Introibimus in tabernaculum eius, adorabimus in loco ubi steterunt pedes eius. Surge, Domine, in requiem tuam, tu et arca sanctificationis tue. Sacerdotes tui induantur iustitiam et sancti tui exsultent. Propter Dauid seruum tuum, non auertas faciem christi tui. Iurauit Dominus Dauid ueritatem, et non frustrabitur eam, de fructu uentris tui ponam super sedem tuam. Si custodierint filii tui testamentum meum, et testimonia mea hec que docebo eos, et filii eorum usque in seculum sedebunt super sedem tuam. Quoniam elegit Dominus Sion, elegit eam in habitationem sibi. Hec requies mea in seculum seculi, hic habitabo quoniam elegi eam. uiduam  eius benedicens benedicam, pauperes eius saturabo panibus. Sacerdotes eius induam salutari, et sancti eius exsultatione exsultabunt. Illuc producam cornu Dauid, paraui lucernam Christo meo. Inimicos eius induam confusione, super ipsum autem efflorebit sanctificatio mea.«



ENARRATIO.

Fidelium multitudo postquam in tantum conscendit, ut nullo modo superbiat uirtutibus, orat hic uitam apostolicam scilicet ut uiuat in societate et concordia fratrum non sub suo iure, sed sub alterius potestate. Et, quia nullis meritis suis reputat se illud posse consequi, licet tantum conscenderit, propter Dauid, id est, propter Christum et eius  obedientiam orat Patrem surgere, id est, hoc efficere. Et hic gradus desiderium dicitur.

Memento, Domine, Dauid, o Domine Pater, memento in nobis Dauid, id est, Christi uiriliter agentis per omnia. Et omnis mansuetudinis eius, id est, patientie et obedientie eius, sicut iurauit Domino; mansuetudinis eius, dico, memento, ita per omnia exhibite sicut ipse Filius Dei Deo Patri iurauit, id est, iureiurando confirmauit. Et sicut uotum uouit Deo Iacob, id est, luctantium, quia et ipse secundum humanam naturam luctans erat. Iurare, et uotum uouere, non uerbis hic, sed Dei firma dispositione accipitur, dictum a similitudine hominum aliquid iurantium et firmiter uouentium. Si introiero. Si dedero somnum oculis et requiem temporibus meis. Iurauit,  ita dicens: Si introiero in tabernaculum domus mee, id est, in habitationem mansionis mee, ut ex delectatione corpori meo acquiescam in aliquo. Et si ascendero in lectum strati mei. Et si dedero somnum oculis meis, quod minus est quam stratum ascendere. Et palpebris meis dormitationem, et requiem temporibus meis: quod fit quando tempora grauantur ad somnum. Hoc nullo modo quieuero aut cessauero donec inueniam locum Domino, id est, tales in quibus Dominus habeat locum et requiem suam, et donec inueniam tabernaculum, id est, militantes Deo Iacob, id est, luctatorum subaudis, non ero promissor uerax, uel aliquid huiusmodi quod digne possit subaudire.

Quod dicit, si introiero in tabernaculum domus  mee, dictum est a similitudine militis alicuius ita deuoti erga dominum suum ut nunquam domum suam intrare uelit, donec per destructionem inimicorum ad uoluntatem domini sui militet. Quod autem dicit, in lectum strati, lectum hic dicit ipsam lecticam, stratum uero, quod desuper ponitur, sicut culcitra, puluinar, et cetera. Ecce audiuimus eam. Hoc dictum est, iurauit Dauid, id est, Dominus iehsu, et sicut promisit, ecce completum uidemus in presenti et in manifesto, quia audiuimus eam, id est, sedem uel Ecclesiam, quam prius predixit, locum, in Ephrata, id est, in Iudaico populo quem hic intelligimus, tum per locum qui est in Iudea, alio nomine dictum Bethleem, tum propter nominis interpretationem. Ephrata enim interpretatur speculum.  Quod bene Iudeis conuenit qui sub umbra legis quasi per speculum in enigmate contemplabantur que nunc facie ad faciem uidentur . Et quod dicitur, audiuimus eam in Ephrata, illi parti attribuitur que hic ex gentibus loquitur. Et quod sequitur, inuenimus eum in campis Silue, Iudeis ascribitur. Ac si dicant Iudei: Nos inuenimus eam, id est, Ecclesiam etiam in campis Silue, id est, in his qui silua fuerunt, sed iam facti sunt campi, id est, fructiferi. Eam, non est relatiuum ad aliquam uocem que in libro sit posita, sed ad significationem loci, introibimus in tabernaculum. Modo exponunt in qua re orent, ut meminerit Dauid in eis, scilicet quia introibimus, id est, introire disposuimus in tabernaculum  eius, id est, in militia eius ut stemus adorantes, id est, uenerantes eum in loco, id est, in eo statu ubi steterunt pedes eius, id est, apostoli. Quasi dicat, in conformitate apostolorum, ut unanimes simus uoluntate, in qua ipsi firmiter perseuerauerunt . Et ad hoc adorabimus, id est, per orationem nos id facturos disposuimus. Surge, Domine. Nos disponimus introire in apostolicam uitam et adorare. Et ut possimus introire, tu Domine, surge, id est, potens appare eundo in requiem tuam, faciendo nos tales, in quibus requiescas et delectaberis. Et tunc te surgente, surgat et arca sanctificationis tue, id est, nos qui, sanctificati et purificati in baptismate sumus arca tua, portantes in nobis tabernacula testamentorum, id est, precepta ueteris  et Noui Testamenti, et manna, id est, Christum cibum angelorum et panem uite et intellectus, et uirgam Aaron, id est, gubernationem nostram ipsorum, in qua dominamur illicitis motibus. Sacerdotes tui. Modo exponit quomodo orent ut surgant, arca sanctificationis, sic scilicet, Domine, ut sacerdotes tui induantur iustitiam, id est, nos qui sumus regale sacerdotium , nos ipsos immolantes in bona simus operatione. Et sancti tui exsultent, id est, nos ipsi per te sanctificati, secundum puritatem innocentie simus exsultantes. Propter Dauid. Et hoc nostris meritis non oramus, sed potius propter Dauid quem dilexisti, qui est seruus tuus, tibi per omnia obediens: post bonam operationem et innocentiam non auertas faciem christi tui, id est, speciositatem et  pulchritudinem, id est, conformitatem eius a nobis. Et hoc propter ipsum, sicut superius dixit, Memento mansuetudinis eius, iurauit Dominus Dauid ueritatem. Quasi aliquis diceret: Qua fiducia audes conformitatem Christi orare? Ea scilicet, quia Dominus Pater iurauit, id est, firmiter disposuit uel promisit Dauid, id est, Domino Iesu Christo filio eius, ueritatem, id est, ipse ipsum qui est ueritas. Et non frustrabitur eam, id est, non decipiet eum in hac promissione: Et quid iurauit? De fructu uentris tui ponam super sedem tuam, id est, quosdam, ex his quos generabis in fide, faciam eadem beatitudine immortalitatis et impassibilitatis in regno tuo tecum perfrui. Hoc Dauid promissum est de Christo secundum carnem, hoc Christo de fidelibus secundum spiritum. Si custodierint  filii. Tunc scilicet filii tui sedebunt super sedem tuam, si custodierint testamentum meum, id est, pactum in baptismo mihi promissum, et testimonia, id est, precepta mea, hec scilicet que docebo eos, id est, que ego iniungam eis. Et non tantum filii tui, id est, apostoli et ceteri primitiui, sed etiam filii eorum, id est, imitatores eorum sedebunt super eamdem sedem usque in seculum, id est, eternaliter. Aliter. Quosdam ex regeneratis qui erunt filii tui faciam reges, id est, seipsos et alios regentes. Et si perseuerauerint in preceptis meis filiosque suos perseuerare fecerint, ipsi et filii eorum hic et eternaliter sedebunt super sedem tuam, hic se ipsos regentes, in futuro conregnantes. Quoniam elegit Dominus  Sion. uere regnabunt, quoniam Dominus ad hoc elegit Sion que speculatio dicitur, id est, Ecclesiam que speculatur futura gratis sine omnibus meritis precedentibus assumpsit de massa perditorum; elegit quidem eam in habitationem sibi, id est, quam inhabitaret et coleret secundum promotionem uirtutum, ita dicens: Hec requies mea, id est, hec Sion erit requies mea, hoc est, talem illam constituam, ut in ea delecter et requiescam, non tantum hic, sed in seculum seculi. Hic, id est, in illa Sion habitabo, et hic et in futuro. Quoniam elegi eam ad hoc, ut inhabitem in ea. uiduam eius. Probat hoc, quod dixit, hic habitabo, ita: uiduam eius, scilicet Sion, id est, qui in ea desolati sunt temporali iucunditate, benedicens hic sublimando in uirtutibus,  benedicam glorificatione futura. uel benedicens benedicam, id est, multum sublimabo. Pauperes eius, id est, Sion, id est, eos qui sunt existentes in humilitate, sicut qui attendunt paupertatem suam, saturabo panibus, id est, multiplicitate intellectus sanctarum Scripturarum: quia qui omnia temporalia postponunt ad intelligendum expediti sunt. Easdem uero personas pro diuersis causis uocat uiduam et pauperes. Sacerdotes eius. Illos quoque qui non tantum sunt humiles, sed etiam seipsos sacrificium iustitie offerentes, induam salutari, id est, Christo, hoc est, conformitate Saluatoris, bona scilicet operatione. Et sancti eius, scilicet Sion, exsultatione exsultabunt, de perfecta innocentia gaudebunt. uiduam et pauperes, sacerdotes et sanctos, eos ipsos  qui in hoc psalmo loquuntur, accipimus illuc producam, hic eos ita sublimando, in futuro autem illuc producam cornu Dauid, id est, in eosdem extendam sublimitatem et conformitatem Domini Iesu, non tamen ita, ut ea paritate et quantitate debeant sublimari, sed suo modo. Paraui enim eos lucernam Christo meo, id est, faciam eos recognoscere non se lucem esse, sed lucernam, id est, portare in se Christum qui est lux uera, et ab eo splendorem accipere, quo et ipsi illustrentur, et alios illuminent: inimicos eius. Illos ita, ut dixi, sublimabo, inimicos autem eius, id est, Christi, scilicet persecutores uel hereticos, qui ei inimicabantur: induam, id est, circumdabo perpetua confusione, id est, damnatione. Sed sanctificatio mea, id est, sanctificati  mei efflorebunt de uirtute in uirtutem, uel floribus bonorum operum iu maturitatem eterne remunerationis, super ipsum uidelicet Christum fundati, sine quo nichil esse possunt. Aliter: Illuc, id est, ad sanctos producam cornu Dauid. Et non tantum ad eos, sed etiam inimicos, id est, persecutores eius induam confusione bona, ut erubescentiam ex eo habeant quod persecuti sunt eum. Et non solum erubescent, sed etiam postea facti sanctificatio mea, in baptismate sanctificati, efflorebunt in promotione uirtutum super ipsum fundati in operibus bonis.



PSALMUS CXXXII. CANTICUM GRADUUM.

»Ecce quam bonum et quam iucundum habitare  fratres in unum. Sicut unguentum in capite, quod descendit in barbam, barbam Aaron. Quod descendit in oram uestimenti eius, sicut ros Hermon, qui descendit in montem Sion. Quoniam illic mandauit Dominus benedictionem et uitam usque in seculum.«



ENARRATIO.

Iidem ipsi fideles, qui in superiori psalmo cum humilitate conformitatem Christi et apostolicam uitam orauerunt, adhuc promotiorem gradum ascendunt; scilicet ut postquam consecuti sunt quod querebant, in unum cohabitare uoluntarie studeant.

Ecce quam bonum. Quod orauimus consecuti sumus. Ecce habitamus in unum, hoc est, omnia habemus  communia, et in eadem uoluntate existimus apostolicam uitam ducentes. Unde et uos, auditores, discite, quam bonum et quam iucundum est habitare fratres in unum, id est, concordi uoluntate ut idem uelint. Quod melius et iucundius est quam ut possit uoce profiteri. Multi cohabitant, ut Cain et Abel, Esau et Iacob, sed non in unum. Multa etiam sunt bona, et non iucunda, ut ieiunare, uitam castigare. Multa uero iucunda et non bona, ut uoluptuose uiuere. Sed ista fratrum cohabitatio cum sit bona et iucunda, merito est amplectenda. Modo ostendit per similitudinem qualis sit: Sicut unguentum. uere est bonum et iucundum sicut unguentum in capite, utpote spirituale donum quo perfecti unguntur, ut reges, sacerdotes, existens in potestate Christi qui  est caput nostrum. Et tale donum quod descendit in barbam, id est, in robustos, quoniam robur et sapientia per barbam denotatur. Et exsequitur per partes, de quibus dicat robustis, scilicet in barbam Aaron, id est in apostolos qui primo loco Christo sacerdoti summo adherebant. uel, secundum nominis interpretationem, Aaron dicitur mons uel montanus. Et Christus licet in seculo conuersaretur, semper tamen ipse mons existens, in monte altissimo et in munitione inexpugnabili permansit. Quod descendit in oram. Quod unguentum non tantum descendit, id est, profluxit in barbam Aaron, sed etiam in oram uestimenti eius, id est, in summitatem uestium eius, quia unctio spiritualis primo de Christo profluxit in apostolos, quasi de capite in barbam,  deinde per barbam in uestimentum, id est, de apostolis in martyres, qui primi post apostolos ambientes erant Christum, et sic in oram, id est, in extremitatem uestimenti, id est, in omnes fideles Ecclesie. Per hoc multum commendat hunc gradum, id est, cohabitationem in unum, quia tam precipuos uiros, scilicet apostolos et martyres, in ea fuisse commemorat. Quod unguentum profluxit sicut ros Hermon, id est, utpote gratuitum donum exaltati luminis, id est, Christi, quia hoc donum ipse nulli contulit ante exaltationem suam sicut scriptum est: Nondum erat Spiritus datus, quia iehsu nondum erat glorificatus . Hermon interpretatur lumen exaltatum, siue anathema  eorum. Ros qui sine labore hominum ad fructificandam terram descendit, gratuitum donum Dei absque merito designat. Ros itaque Hermon descendit in montem Sion, quia gratia que prius collata est Iudeis, postquam ipsi anathematizando Christum Iesum, separauerunt se ab eo, uenit in Ecclesiam gentium que mente speculatur Deum, siue, gratuitum donum Dei populo gentium collatum, quod prius fuit anathema, uenit in Sion, quando Iudei et gentes in unitate fidei sunt coniuncti. Siue, per montem Hermon, et montem Sion, eminentiores, et perfectiores in Ecclesia accipiamus, in quos largius descendit gratia Spiritus sancti. Quoniam illic mandauit Dominus. Et ideo etiam bonum, et iucundum est in unum habitare, quoniam illic, id est, in illa  cohabitatione existentibus, mandauit, id est, legauit Dominus per doctores suos, benedictionem, id est, sublimationem magis ac magis, magisque in dies secundum promotionem uirtutum, et non tantum sublimationem in hac uita, sed etiam uitam usque in seculum, id est tendentem usque in eternitatem.



PSALMUS CXXXIII. CANTICUM GRADUUM.

»Ecce nunc benedicite Dominum, omnes serui Domini. Qui statis in domo Domini, in atriis domus Dei nostri. In noctibus extollite manus uestras in sancta, et benedicite Dominum. Benedicat te Dominus ex Sion, qui fecit celum et terram.«



ENARRATIO.

Nunc iidem fideles inuitant omnes qui eo usque  ascenderunt ut cor unum et animam unam habeant, ut in eo perseuerent, uel, Deo quod promoti sunt, non sibimet ascribant, et omnia que faciunt respectu celestis retributionis agant, et pro his omnibus Deum benedicant.

Ecce nunc benedicite Dominum. O uos omnes serui Domini, qui in tantum conscendistis, ecce nunc, id est, in presenti cum nichil uobis aliud iam restat, benedicite Dominum secundum perseuerantiam, uel ut Deo ascribatis quod hucusque conscendistis. Qui statis in domo Domini. uobis, dico, seruis Domini, qui statis in domo Domini, id est, in Ecclesia, preceptis Dei insistentes et nullo modo iacentes. Et sit causa benedictionis, quia statis in atriis domus Dei nostri, id est, in amplitudine dilectionis deducentis  nos in eternam domum Dei nostri. In noctibus extollite. Benedicite, inquam, Dominum, et extollite manus uestras, id est, opera uestra in sancta, id est, respectu celestium bene operamini in noctibus, id est, in tota ista uita, ubi sunt uarii defectus, que ad futuram uitam comparata, nichil aliud quam nox est dicenda. Duobus modis homines in nocte esse accipiuntur, uel secundum peccata, ut est illud: Qui dormiunt, nocte dormiunt . uel etiam, boni sunt hic in nocte, quantum ad lucem et gloriam future uite. Et benedicite Dominum, id est, ex eo ipso quod manus extollitis in sancta laudate Dominum. Benedicat te Dominus. Modo qui hactenus eos exhortati sunt generaliter, ut ostendatur quia ad  hoc non sufficiunt libero arbitrio, et omnes supra dictos consensus esse ex gratia Dei, singulariter eos alloquuntur dicentes: Dominus progrediens ex Sion, id est, qui Deus et homo est, benedicat te et in promotione et in custodia promotionis. Dominus, dico, qui potens est, qui fecit celum et terram, id est, maiores et minores.



PSALMUS CXXXIu. ALLELUIA.

»Laudate nomen Domini, laudate, serui, Dominum. Qui statis in domo Domini, in atriis domus Dei nostri. Laudate Dominum, quia bonus Dominus; psallite nomini eius, quoniam suaue est. Quoniam Iacob elegit sibi Dominus, Isrel in possessionem sibi. Quia ego cognoui quod magnus est Dominus  et Deus noster pre omnibus diis. Omnia quecunque uoluit Dominus fecit in celo, in terra, in mari, et in omnibus abyssis. Educens nubes ab extremo terre, fulgura in pluuiam fecit. Qui producit uentos de thesauris suis, qui percussit primogenita Aegypti ab homine usque ad pecus. Emisit signa et prodigia in medio tui, Aegypte, in Pharaonem et in omnes seruos eius. Qui percussit gentes multas, et occidit reges fortes. Sehon regem Amorrheorum, et Og regem Basan, et omnia regna Chanaan. Et dedit terram eorum hereditatem, hereditatem Isrel populo suo. Domine, nomen tuum in eternum, Domine, memoriale tuum in generationem et generationem. Quia iudicabit Dominus populum suum, et in seruis suis  deprecabitur. Simulacra gentium argentum et aurum, opera manuum hominum. Os habent, et non loquentur: oculos habent, et non uidebunt: aures habent, et non audient: neque enim est spiritus in ore ipsorum. Similes illis fiant qui faciunt ea, et omnes qui confidunt in eis. Domus Isrel, benedicite Domino: domus Aaron, benedicite Domino: domus Leui, benedicite Domino: qui timetis Dominum, benedicite Domino. Benedictus Dominus ex Sion, qui habitat in Ierusalem.«



ENARRATIO.

In hoc psalmo loquitur Propheta inuitans omnes tam de Iudeis quam de gentibus ad laudem Dei, ex consideratione bonitatis ipsius, tum quia gratuito plura bona eis contulit, tum respectu mirabilium  que multipliciter enumerat in tractatu huius psalmi.

Laudate nomen Domini. O uos, serui Domini, laudate deuotione cordis et oris nomen illud quod est Dominus, uel gloria Domini. Qui statis in domo, etc. Hic uersus exponendus est, ut supra. Laudate Dominum : Ideo etiam laudate Dominum, quia naturaliter bonus est in se. Et non tantum uoce laudate eum, sed etiam psallite nomini eius, id est bene operamini ad gloriam nominis eius quod est Dominus, quoniam nomen talis Domini non est asperum neque acerbum ut aliorum, sed suaue est et nimis delectabile. uel iucundum et suaue est psallere illi. Quoniam Iacob elegit. Hoc etiam sit uobis materia laudis, quoniam Dominus elegit Iacob  sibi, id est eos qui in uobis minus perfecti adhuc in lucta sunt, gratis assumpsit. Et Isrel in possessionem sibi, id est perfectiores in uobis, qui iam Deum corde uident. Hos omnes sola misericordia ex perditorum massa assumpsit ad hoc, ut possideat et excolat eos, quasi aliquis hereditatem suam. Quia ego cognoui. Et merito debetis talem Dominum laudare, quoniam non tantum bonus sed magnus est et potens: quod ego plenaria cognitione cognoui, Spiritu sancto mihi reuelante. Et Deus noster est non recens, sed antiquorum patrum Deus talis, ut sit pre omnibus diis, siue ab eo sanctificatis, siue ab hominibus falso assumptis. Omnia quecunque uoluit Dominus. Probat quod magnus sit pre omnibus, quia ipse fecit omnia quecunque uoluit in celo, et in  terra, id est in prelatis et subditis, et non tantum in bonis, sed etiam in malis, quod est in mari, et non solum in qualibuscunque malis, sed in his etiam qui erant abyssi, id est qui in profundo uitiorum fuerunt, fecit quecunque uoluit. Educens nubes. Fecit in celo quod uoluit, hoc scilicet, quod illos qui erant quasi extremi inter homines secundum ignobilitatem et inopiam, educens ab illa extremitate, fecit nubes ad pluendos alios. Et fecit in eis fulgura, id est illuminationem scientie in pluuiam, id est in doctrinam. Per nubes officium, per pluuiam doctrina designatur. Quod est dicere: Non tantum iniunxit eis officium predicandi, sed fecit eos ipsum exsequi. Qui producit uentos. Adhuc probat Dominum magnum esse qui talis est quod producit  uentos, id est spirituales eosdem quos nubes dixit, sed nubes propter officium, uentos propter spiritualitatem, de thesauris suis, id est de occulta dispositione sua, in qua fuerunt ante mundi constitutionem . Et in eo laudandus est, quia percussit primogenita, id est originalia peccata, que prima nascuntur in hominibus, destruxit, Aegypti, id est eorum qui erant in deiectione et tenebris ignorantie, ab homine usque ad pecus, id est et eorum qui erant sapientes in secularibus, ut philosophi uel Iudei et Greci, et eorum qui secundum simplicitatem pecudibus erant comparabiles, sicut barbari. Et misit signa. Eo igitur modo et ordine deleuit primogenita Aegypti. Et misit signa et prodigia, id est mirabilia in publico. Et hoc non in qualibet parte tui,  o Aegypte, sed in medio tui: quia per totum mundum contigere miracula, in Pharaonem, id est in diabolum destruendum qui uere dissipatio dicitur. Et in omnes seruos scilicet destruendos, id est ministros eius scilicet malignos spiritus sibi subiectos qui seruiunt ei in dissipatione generis humani. Qui percussit gentes multas. Et non tantum primogenita, id est originalia crimina deleuit in baptismo, sed etiam percussit gentes multas, id est multitudinem actualium peccatorum post baptisma per tentationes occurrentium destruxit, et occidit reges fortes, id est talia uitia que solent fortiter regnare et dominari in quibusdam, et tantam uim habere ut uix se aliquis ab eis expediat Sehon regem Amorrheorum. Exponit  quos reges occiderit, scilicet Sehon, id est uehementem tentationem, que adeo uehemens fuit ut aut iam preualendo regnaret, aut regnare iam potuisset. Sehon interpretatur calens tentatio, tentatio oculorum, siue lassescens, uel germen inutile. Amorrhei dicuntur amaricantes. Og, conclusio uel coaceruans. Basan, pinguedo, uel ignominia, siue confusio. Chanaan, motus eorum, siue paratus humilitati, uel deiectioni. Non tamen omnino destruxit tentationem quin impugnet, sed in eo quod solet esse Amorrheorum, id est secundum hoc quod solet dominari et preualere, quantum ad consensum his qui sunt Amorrhei, id est amaricantes Deum in consensu. Quod est dicere: Destruxit et debilitauit impugnationum suggestionem, ut non peruenirent ad consensum,  uel in quibus preualuit condonauit. Secundum illam interpretationem, qua Sehon dicitur tentatio oculorum, per tentationem huius sensus, subintelligimus tentationes totius sensualitatis. Maxime enim per oculos tentamur, et sicut beatus Augustinus ait, »iste conuenit omnibus aliis. Solet enim dici: uide quantum fragorem fecit. uide quam bene sapiat. uide quam bene redoleat. uide quam asperum uel lene sit tactu.« Occidit et Og regem Basan. Per Og, malam operationem deducentem in confusionem accipimus, quoniam de operatione multo difficilius, quam de consensu poterit se quisque redimere. Sed Dominus occidit Sehon et Og, id est conclusionem actus cum consensu destruxit. Cum enim per consensum peruenitur ad operationem,  tunc homines sunt conclusi et irretiti, ut non facile possint exire. Que conclusio habet potestatem ducendi homines in confusionem, id est de uitio in uitium, quandiu sunt in hac uita, et postmodum in eternam damnationem, et ne currant per singula, occidit omnia regna Chanaan, id est omnem prauam consuetudinem destruxit, per quam homo commouetur, et a Deo recedit in regionem dissimilitudinis, paratus obedire humilitati et deiectioni. Et dedi terram eorum hereditatem. Non solum uitia secundum consensum et operationem in suis destruxit, sed et terram eorum scilicet regum, scilicet sensualitatem carnis que ex pena peccati semper prona est ad malum, et praua suggerit rationi, et ubi uitia prius regnabant dedit populo suo hereditatem. Et repetit,  hereditatem, ut determinet cui populo eam dederit, scilicet Isrel, id est credentibus et uidentibus se, ut bene eam excolerent, et ex toto rationi subiugarent, ita ut eius fructum bonum redderent. Domine nomen tuum. Modo conuertit se Propheta ad Dominum cum gratiarum actione pro his omnibus, dicens: O Domine, qui preterita mala condonasti, et in presenti deserto securum ducatum contra hostes occurrentes, nomen tuum, id est gloria tua permanebit in eternum, quia inde gloriosus eris eternaliter in nobis. Et memoriale tuum, id est significatum illius quod filiis Isrel historialiter actum est, perseuerabit in presenti generatione et futura generatione. Quia iudicabit Dominus. Ideo  etiam gloria Domini erit in eternum, quia iudicabit populum suum, id est, fideles suos remunerabit postquam de hac uita migrauerint. Et adeo remunerando sublimabit, quod ipse in seruis suis deprecabitur, id est, rogabitur, ut ipsi sint mediatores et intercessores pro nobis ad eum, sicut quotidie fit in sanctis: dictum a similitudine illius serui, quem dominus suus ita sublimat ut pro aliis conseruis intercedere ualeat. Simulacra gentium. Dominus hec omnia que dicta sunt fecit, et ideo talis Dominus merito laudandus est, non simulacra gentium, que tantum sunt similitudines rerum, et sunt aurum et argentum, uel ex uiliori materia. Opera manuum hominum, id est, corporaliter ab hominibus facta, non secundum intellectum habita. Que, cum habeant  formas humanorum membrorum, nullius eorum fruuntur officio. Neque enim est spiritus in ore ipsorum, ut possint uel ad modum brutorum animalium sonare. Hec simulacrorum uituperatio spectat ad laudem Dei. Ac si dicat: Ideo sic deprimo Deos eorum ut recedant a cultura talium. Quod si noluerint, concedo diuine iustitie ut qui faciunt ea, et qui fiduciam ponunt in eis similes illis fiant in interiori suo, ut eodem modo uim rationis amittant, sicut illa carent corporeis sensibus. Domus Isrel, benedicite Domino. Quidquid autem de istis fiat, uos qui estis domus Isrel, id est, fideles subditi ex Iudeis, benedicite Domino deuotione mentis, et oris et operationis. Et non tantum subditi, sed etiam domus Aaron, id est, prelati, benedicite Domino. Dominus, inquam,  Leui, id est, Aaron, siue qui estis in ministerio sacerdotum Domini, Benedicite Domino. Benedictus Dominus. Simul omnes, benedicite Domino, dicentes: Dominus ueniens ex Sion, id est, natus de Iudaico populo, qui tantus est, quod habitat in Ierusalem, id est regnat in celestibus creaturis, sit benedictus, subaudis, in omnibus.



PSALMUS CXXXu. ALLELUIA.

»Confitemini Domino quoniam bonus, quoniam in eternum misericordia eius. Confitemini Deo deorum, quoniam in eternum misericordia eius. Confitemini Domino dominorum, quoniam in eternum misericordia eius. Qui facit mirabilia magna solus, quoniam in eternum misericordia eius. Qui  fecit celos in intellectu, quoniam in eternum misericordia eius. Qui firmauit terram super aquas, quoniam in eternum misericordia eius. Qui fecit luminaria magna, quoniam in eternum misericordia eius. Solem in potestatem diei, quoniam in eternum misericordia eius. Lunam et stellas in potestatem noctis, quoniam in eternum misericordia eius. Qui percussit Aegyptum cum primogenitis eorum, quoniam in eternum misericordia eius. Qui eduxit Isrel de medio eorum, quoniam in eternum misericordia eius. In manu potenti et brachio excelso, quoniam in eternum misericordia eius. Qui diuisit mare Rubrum in diuisiones, quoniam in eternum misericordia eius. Et eduxit Isrel  per medium eius, quoniam in eternum misericordia eius. Et excussit Pharaonem et uirtutem eius in mari Rubro, quoniam in eternum misericordia eius. Qui traduxit populum suum per desertum, quoniam in eternum misericordia eius. Qui percussit reges magnos, quoniam in eternum misericordia eius. Et occidit reges fortes, quoniam in eternum misericordia eius. Sehon regem Amorrheorum, quoniam in eternum misericordia eius. Et Og regem Basan, quoniam in eternum misericordia eius. Et dedit terram eorum hereditatem, quoniam in eternum misericordia eius. Hereditatem Isrel seruo suo, quoniam in eternum misericordia eius. Quia in humilitate nostra memor fuit nostri, quoniam in eternum misericordia eius. Et  redemit nos ab inimicis nostris, quoniam in eternum misericordia eius. Qui dat escam omni carni, quoniam in eternum misericordia eius. Confitemini Deo celi, quoniam in eternum misericordia eius. Confitemini Domino dominorum, quoniam in eternum misericordia eius.«



ENARRATIO.

Eadem materia est in hoc psalmo, que et in superiori continetur, nisi quod Propheta hic agens, aliqua hic apponit, que ibi non habentur.

Confitemini Domino, quoniam bonus. O uos omnes fideles, confitemini Domino, id est, laudate Dominum deuotione, uoce et opere: tum ea consideratione, quoniam bonus est naturaliter; tum quoniam misericordia eius, quam fecit in humano genere, permanens  est in eternum: quia non desistet quousque uos perducat in eternitatem. Confitemini Deo deorum. Ideo etiam laudate eum quia ipse est Deus deorum, id est, excedens omnes deificatos, et quia est Dominus excedens omnes terrenas potestates, et hoc ideo, quoniam misericordia eius, que hic in uobis cepit, in eternum permanebit. Ista particula quasi intercalaris uersus subiungitur singulis uersibus ad commendandam magnitudinem misericordie Dei. Qui fecit mirabilia, licet dixerim, deorum et dominorum, tamen solus est Deus et Dominus, faciens mirabilia, non qualiacunque, sed magna, idque solus. Illi tali confitemini quoniam in eternum misericordia eius. Qui fecit celos. Exponit que mirabilia fecit et assidue facit, scilicet hec, fecit celos, id est, apostolos  et alios spirituales uiros, sublimes uite dignitate. Et hos fecit in intellectu, id est, in seipso, qui est sapientia Patris nullo extrinsecus adminiculante. Qui firmauit terram, id est Ecclesiam, super aquas baptismatis fundatam, uel superiorem persecutoribus factam, qui fluctibus persecutionum intendebant eam submergere. Qui facit luminaria magna. Fecit etiam unde digne laudandus est, quia fecit luminaria magna, id est, quosdam ex fidelibus illuminauit sapientia, alium plus, alium minus: quosdam faciens in potestatem Dei, ut essent potestatem habentes in scientia: et sic factas solem in perfecta claritate et illuminatione sapientie: quosdam faciens lunam, id est, minus lucentes in scientia. Et stellas:  id est, adhuc minus scientes, et tamen omnes magna luminaria existentes: ut in potestatem noctis, essent potentes historialis scientie et illarum rerum, que pertinent ad finem: que scientia nox dicitur, comparata ad perfectiorem scientiam. Qui percussit Aegyptum. Et per solem et lunam destruxit tenebras ignorantie et perfidie in his qui erant mundum amantes: uel actualia peccata, que affligunt homines in conscientia, cum primogenitis eorum, id est, cum originalibus peccatis. Qui eduxit Isrel. Deletis peccatis, fideles eduxit de medio ipsorum peccatorum uel de massa perditorum: ubi datur intelligi, quod ibi quosdam dereliquisset. Non enim omnes, sed quosdam assumpsit in manu potenti. Eduxit eos in manu potenti, id est, in cooperatione ualida, et  brachio excelso, id est, in fortitudine supereminenti omnes alios. Qui diuisit mare Rubrum. Ne omnes illi qui exierunt Aegyptum, et in quibus sunt primogenita destructa, certi sint de salute absque bonorum operum exsecutione, exponit quomodo percussit Aegyptum, ita scilicet, quia diuisit mare in diuisiones, id est, sacramentum baptismatis aliis ad salutem, aliis concessit ad damnationem. Si dixisset solummodo, diuisit, tantum in duas partes acciperemus. Sed cum dixit, Diuisit mare Rubrum in diuisiones, intelligimus multiplices diuisiones factas: quia ipsis etiam damnandis baptisma multis modis est in damnationem, aliis per heresim, aliis per adulterium, aliis per homicidium. Et eodem modo in opposito poterimus uidere in saluandis. Et eduxit  Isrel. Illos qui fuerunt Isrel innouati, eduxit per medium eius, id est, maris, hoc est, de medio baptismatis extraxit alios ab aliis, saluandos scilicet a damnandis, ut essent dissimiles moribus et uita his qui remanserunt in Aegypto. Et excussit Pharaonem, id est, iugum et dominium diaboli, et uirtutem eius, id est, peccata que sunt uirtus et potestas eius, excussit ab Isrel in baptismo. Qui traduxit populum suum.« Et non tantum insequentes hostes ibi submersit, sed etiam per desertum huius seculi postmodum traduxit eos in securitate contra occurrentes hostes. Qui percussit reges magnos, id est, cum iterum post baptisma insurgerent uitia ex praua consuetudine, percussit multitudinem uitiorum que uitia sunt fortes et preualentes reges,  de quibus dicit: Et percussit reges fortes, id est, et illa peccata que iam fortiter tenuerunt ligatos, deleuit. Sehon regem Amorrheorum. Exponit quos reges percussit, scilicet tentationem calentem et uehementem, que fuit regenerans in amaricantibus Dominum. Et occidit conclusionem, id est, malam operationem ducentem ad confusionem presentem et futuram: et dedit terram eorum hereditatem. Terram illam quam reges supradicti possederant, ipsos homines carnales, scilicet eorum sensus, dedit hereditatem Isrel seruo suo, id est, fidelibus suis, ut possideant eam iure beato. Quia in humilitate. Et merito debetis illi confiteri, tum ideo quia misericordia eius est in eternum, tum quia fuit memor  nostri in humilitate nostra, nullis meritis nostris precedentibus, sed in humilitate et deiectione nostra misertus est nostri. Et redemit nos, id est, ita memor fuit nostri, ut redimeret nos ab inimicis nostris, a quibus capti tenebamur. Qui dat escam omni carni. Ideo etiam confitemini illi, quia pretium illud quod dedit pro redemptione nostra, scilicet corpus suum, dat omnibus redemptis, ut sacramento corporis sui reficiantur. Confitemini Deo celi, ut iure debetis confiteri: quia Deus est non tantum deorum, ut dixi, sed etiam celi, id est, celestium creaturarum. Confitemini Domino dominorum. Post enumerata beneficia repetit superius dictam exhortationem. Quasi dicat: Ergo pro huiusmodi beneficiis confitemini Domino, quoniam in eternum misericordia  eius.



PSALMUS CXXXuI. PSALMUS DAuID IEREMIAE.

»Super flumina Babylonis illic sedimus et fleuimus, cum recordaremur, Sion. In salicibus in medio eius, suspendimus organa nostra. Quia illic interrogauerunt nos, qui captiuos duxerunt nos, uerba cantionum. Et qui abduxerunt nos, Hymnum cantate nobis de canticis Sion. Quomodo cantabimus canticum Domini in terra aliena? Si oblitus fuero tui, Ierusalem, obliuioni detur dextera mea. Adhereat lingua mea faucibus meis, si non meminero tui. Si non proposuero Ierusalem in principio letitie mee. Memor esto, Domine, filiorum Edom, in die Ierusalem. Qui dicunt:  Exinanite, exinanite, usque ad fundamentum in ea. Filia Babylonis misera: beatus qui retribuet tibi retributionem tuam, quam retribuisti nobis. Beatus, qui tenebit et allidet paruulos suos ad petram.«



ENARRATIO.

Iste psalmus attribuitur fidelibus perfectis, agentibus hic propter Ieremiam, id est, iuxta Ieremie prophetiam, hoc est, habentibus eumdem intellectum de captiuitate humani generis, quem Ieremias habebat, cum descripsisset lamentationes ad litteram de captiuitate filiorum Isrel in Babylone. Sicut enim in negotio illius captiuitatis habetur, qualiter filii Isrel septuaginta annos defleuerunt exsilium et deiectionem suam in Babylonia, et in recordatione  terrestris Ierusalem suspirabant, et desistendo a laude Dei organa sua suspendebant: ita in his uerbis referunt fideles miseriam et deiectionem suam, in qua sunt tota hac uita que uoluitur septenario numero. Et ostendunt uehementiam gemitus sui, quem habent pro desiderio celestis Ierusalem. Et hoc modo uerba uite suspendunt a ciuibus Babylonie, quos indignos uident agnitione uerbi diuini. Et hec relatio fit ad instructionem minus perfectorum, ut et ipsi miseriam suam cognoscentes, similiter agant.

Super flumina Babylonis. Nos commorantes super flumina Babylonis, id est, super studia et negotia huius seculi, et super res temporales, que ducunt  et precipitant homines in confusionem, ita tamen, ut non essemus in illis fluminibus, sed superiores sedimus illic, id est, in magna deiectione et miseria fuimus in ipso scilicet statu in quo eramus periculi uicinitate, licet superiores essemus. Et fleuimus, id est, magnum dolorem habuimus, dum recordaremur tui, Sion: quia tui, o Sion, recordati sumus, id est, in consideratione habuimus tam diu prolongari nobis gloriam, quam in te sumus habituri, id est, in salicibus. Tum ideo fleuimus, quia tui, o Sion, recordabamur: tum quia inter salices fuimus, a quibus erat uerbum Domini remouendum. uel ita continuetur: Non solum fleuimus, sed organa nostra in salicibus suspendimus, id est, admonitionem dulciter et misericorditer ex preceptis diuersis resonantem  subtraximus, in consideratione illorum qui erant steriles et infructuosi, de quibus erat nobis desperatio, sicut de fructu salicis. Et in tantum steriles, ut essent in medio eius, id est, Babylonis, non in extremo, sed in profundo deiectionis et confusionis: iam erant in consummata nequitia, contemnentes iam peccare, que nequitia ducit ad eternam confusionem. Et quia ita corruerant, indignum erat ut eis predicatio fieret, ne eam pro ludibrio haberent. Quia illic interrogauerunt nos. Quasi aliquis diceret: Quare dicitis uos suspendisse organa? Erantne aliqui querentes organa? Ad hoc respondet: uere, quia illic, id est in Babylone, uel inter felices, interrogauerunt nos qui captiuos duxerunt nos, id est, maligni spiritus, qui in primo  parente nos captiuauerant, rogauerunt nos per salices, id est, per ministros suos organizare uerba cantionum, id est, diuine modulationis sermones. Et qui abduxerunt nos, id est, a Deo recedere fecerunt, illi tales quesierunt a nobis uerba cantionum, ut annuntiaremus de uita eterna, de die iudicii, que sunt uerba delectationis, non quantum ad eos, sed quantum ad nos, qui in eis summam delectationem habemus. Hec ergo quesierunt a nobis, ita dicentes: Cantate nobis Hymnum, id est, uel unum carmen, de canticis Sion, id est, de diuinis preceptis, que pertinent ad celestem Ierusalem: an ibi debemus habere uxores, filios, canes, et cetera huiusmodi? Quomodo cantabimus. His talibus dedimus responsum. Quomodo, id est, qua ratione uel  utilitate cantabimus canticum, id est precepta, Domini in terra aliena? id est, in consideratione uestri, qui estis terra aliena, non apta ferre fructum Domino? Ac si dicerent: Salices estis, et fructum ferre non potestis: ideo non cantabimus uobis. Si oblitus fuero. Quia dixerunt se a salicibus organa suspendisse, ne forte credantur etiam a bonis siluisse, dicit: Licet talibus subtraham admonitionem meam, tamen si oblitus fuero tui, o Ierusalem, id est, si non dicam que sunt dicenda et predicanda de te, dextera, id est, bona operatio, mea detur obliuioni, id est in futuro sit irremunerata, uel nesciam bene operari. Adhereat lingua. Et non tantum in futuro priuer remuneratione, sed hic etiam adhereat lingua  faucibus meis, id est, lingua mea interior adhereat faucibus meis interioribus, ut neque hic bene cogitem si tui non meminero, id est, si non annuntiauero his quibus est annuntiandum de te. uel ita continuetur: Si oblitus fuero tui, Ierusalem, obliuioni detur dextera mea. Auferatur mihi omnino facultas bene operandi, et non solum operandi, sed etiam loquendi, et hoc est quod sequitur: Adhereat lingua mea faucibus meis. Et hec sententia melior priore est. Hic intelligitur uerbum Dei ab indignis esse remouendum, et dignis proferendum. Si non proposuero. Et tunc detur obliuioni dextera mea, o Ierusalem, si te non proposuero in principio letitie mee, id est, ad hoc, ut sis principium letitie mee. Quasi dicat: Nulla  est mihi in temporalibus delectatio, ad comparationem illius quam in te habeo. Memor esto. Et quia ego non obliuiscar tui, o Ierusalem, et te ponam summum letitie mee, multas patiar anxietates a filiis Edom, id est, a filiis Esau, qui edulio lentis a fratre pro primogenitis accepto, dictus est Edom , id est sanguineus. Cuius filii etiam historialiter multum impediebant filios Isrel, ne reedificarent Ierusalem: quod fuit huius rei significatiuum. Et tu, Domine, memor esto filiorum Edom. Et remunera nos pro tribulationibus quas patimur a sanguineis Babylonicis, in die Ierusalem, qua plenarie edificabitur Ierusalem superna ex nobis. Illorum dico filiorum Edom, qui dicunt exhortando, alter ad alterum: Exinanite,  exinanite, id est, euacuate quidquid in ea boni est et uirtutis, usque ad fundamentum in ea, id est, ut nec fides remaneat in fidelibus eius, id est, Ierusalem. Filia Babylonis misera. Et ne hoc quod dicit: Memor esto, Domine, filiorum Edom, uideatur causa maleuolentie dictum, uertit se ad ipsos sub persona filie Babylonis, eosque feminino genere ponit, propter infirmitatem eorum, et quia fornicantur ab sponso et marito suo Christo. O filia Babylonis misera, id est, o uos persecutores filii Edom sanguinolenti, uos putatis uos fortes et beatos in persecutione uestra, sed miseri estis; quia animas uestras in eo occidistis, et dissolute et effeminate agitis, nichilque uirilitatis in uobis est, quia omni  praue suggestioni ceditis: sed ille beatus est qui retribuet tibi retributionem tuam, id est, talem quam retribuisti nobis: tu bene merentibus nobis filios auferre moliebaris: beatus ille qui tibi male merenti filios tuos abstulerit, ne omnino pereant: ille dico, studens te exinanire, id est, in eo quod mala es destruere. Beatus qui tenebit. Exponit de qua dicat retributione. Beatus qui paruulos, id est, filios tuos dum adhuc rudes sunt, et cum conuerti possunt, tenebit ne tibi consentiant: et allidet eos ad petram, id est, ad Christum eos coniunget, quia pro eorum conuersione mercedem accipiet. Aliter: Caro nostra non incongrue accipitur filia Babylonis, que sibi consentientes in maximam confusionem deducit. Cuius concupiscentias quicunque restringendo eam  afflixerit, paruulosque eius cogitatus ad Christum alliserit, ne iuxta delectationes suas in opera praua conualeant, beatus predicabitur: quia eterne beatitudinis remuneratione donabitur.



PSALMUS CXXXuII. PSALMUS IPSI DAuID.

»Confitebor tibi, Domine, in toto corde meo, quoniam audisti omnia uerba oris mei. In conspectu angelorum psallam tibi, adorabo ad templum sanctum tuum, et confitebor nomini tuo. Super misericordia tua et ueritate tua, quoniam magnificasti super omne nomen sanctum tuum. In quacunque die inuocauero te, exaudi me: multiplicabis in anima mea uirtutem. Confiteantur tibi, Domine, omnes reges terre, quia audierunt  omnia uerba oris tui. Et cantent in uiis Domini, quoniam magna est gloria Domini. Quoniam excelsus Dominus et humilia respicit, et alta a longe cognoscit. Si ambulauero in medio tribulationis, uiuificabis me: et super iram inimicorum meorum extendisti manum tuam, et saluum me fecit dextera tua. Dominus retribuet pro me: Domine, misericordia tua in seculum, opera manuum tuarum ne despicias.«



ENARRATIO.

Iste psalmus attribuendus est ipsi Dauid; id est, Domino Iesu Christo, non quod ipse loquatur in eo, sed quod perfecti qui hic loquuntur, dirigunt sermones suos ad ipsum, proponentes se exemplar minus perfectis, ut exemplo sui confiteantur Domino  tota affectione, et bene operentur ea intentione, ut nichil aliud querant quam Dominum.

Confitebor tibi, Domine. O Domine, Fili Dei, qui equaliter Dominus es cum Patre, quod ualet ad fidei confirmationem: tibi confitebor in toto corde meo, id est, tota mentis affectione te laudabo. Et merito, quoniam exaudisti orationem meam uoce prolatam. Quod plus est quam si determinaret in qua re illum exaudiret; quia potest intelligi quodcunque rogaret. In conspectu angelorum. Non tantum deuotione laudabo te, sed etiam psallam, id est, bene operabor, tibi, id est, ad gloriam tuam, in conspectu angelorum, id est, ea intentione qua angeli, qui sola dilectione, non timore te laudant. uel ideo te laudo, ut tandem sim positus in angelica uisione, ut manifeste  cognoscam et uideam te facie ad faciem sicut angeli te uident, uel ita operabor, sicut qui semper uideor ab angelis, per quos tibi quotidie mea facta renuntiantur. Adorabo, id est, singulariter dirigam petitiones meas ad te, tendens ad hoc, ut sim templum sanctum tuum, id est, tale templum quod te sit dignum, uel ad hominem a te assumptum, qui est templum et habitaculum diuinitatis. Et non tantum adorabo, sed etiam confitebor nomini tuo quod est Dominus, id est laudabo te uoce et opere. Super misericordia tua. Ostendit que sit misericordia confitendi. Confitebor autem hic, continet omnia supradicta, scilicet confiteri, psallere, adorare. Confitebor, inquam, tibi super hoc, quia misericordiam et ueritatem  humano generi exhibuisti, misericorditer implendo quod promisisti. Et quoniam magnum ostendisti in euidentia resurrectionis sanctum, id est, gloriosum nomen tuum super omne nomen quodcunque nominatur, siue dii, siue angeli, in quacunque die. Et quia potens factus es in resurrectione, oro, exaudi me in quacunque die inuocauero te, id est, in omni tempore orationis mee. Et debes exaudire, quia illud orabo, ut multiplices uirtutem, non in corpore meo, sed in anima mea. Ac si dicat: Tu potens es exaudire, et hoc oro, pro quibus iure sum exaudiendus. Confiteantur tibi, Domine. Modo ostendit intentionem suam, scilicet ad quod supradicta premisisset, uidelicet ut hoc exemplo confiteantur tibi, Domine Iesu, omnes reges terre, id est, maiores  in mundo, non despicientes ei subdi qui humilis apparuit. Et si reges, tunc multo magis minores debent ei confiteri. uel ut dicamus de significatis regibus, reges, id est, omnes sensualitatem suam regentes, meo prouocati exemplo, confiteantur tibi, id est, laudent te, quia Dominus es. Et ab hac confessione non poterunt se excusare, quia iam omnia uerba oris tui audierunt, id est, te ipso docente perceperunt quecunque ad fidem et ad mores pertinentia precepisti. Et ideo non est necesse ut ad ista discenda ego eos exhorter. Et cantent in uiis Domini, et non tantum confiteantur, sed etiam ad hoc promoueantur ut cantent, id est, ut delectationem habeant, in uiis Domini, id est, in preceptis quibus itur ad Dominum: uel in quibus ipse precessit,  quod tantum perfectorum est. Et merito debent confiteri Domino et cantare, quoniam gloria, id est remuneratio, quam dabit confitentibus et cantantibus in futuro, magna erit. Quoniam excelsus Dominus. Non est timendum neque formidandum propter hoc opus arduum, quia Dominus excelsus est, id est omnipotens, ad adiuuandum potens. Et quemadmodum est potens, etiam respicit, id est, adiuuat humilia, id est, illos qui de se non presumunt, et suum auxilium humiliter implorant. Et alta, id est, superbos qui de se presumuntur, a longe cognoscit, id est, considerat non loco, sed subtractione gratie. Ac si dicat: Licet ipse sit altus et excelsus, misericordia eius prope est humilibus, sed longe remota ab his qui se exaltant. Si ambulauero.  Modo asserit quod enuntiauit, conuertens se ad Dominum, quadam affectione dicens: uere tu respicis humilia, quod in me probari potest: quia si ambulauero, id est, perseuerauero in medio, id est, in profundo tribulationis uehementis et magne, uiuificabis me, id est, renouabis me in interiori, quantumcunque exterior homo corrumpatur. Et hoc ipsum quod perseuerauero, non ex me erit, sed ex respectu misericordie tue, id est, te uiuificante, et me humilem respiciente. Et non tantum sic uiuificabis me, ut non deficiens equali manu de pugna recedam, sed etiam manum auxilii tui extendes super iram inimicorum meorum ut per auxilium tuum uincam inimicos meos. Et saluum me fecit  dextera tua, id est, tandem pro extensione manus saluum me faciet dextera tua, id est, potentia tua. Dominus retribuet. Modo facit assertionem de alia parte. uere alta cognoscet Dominus, id est, considerabit ad puniendum, qui cum me saluum fecerit collocando in dextera, ipse Dominus retribuet pro me ipsis inimicis et persecutoribus meis, id est, dabit eis penam propter me, hoc est, uicem meam, quia ego nolui uindicare, sed exspectaui eum qui dixit: mihi uindictam et ego retribuam . Modo facit orationem de his que superius dixit, ita dicens: Domine, sicut misericordia tua est in seculum, id est, quia tu es misericors naturaliter, ita opera manuum tuarum ne despicias id est, bonum opus quod in me incepisti, deficere ne permittas,  sed bonis principiis da meliores exitus, faciens me perseuerare in bonis operibus, que tua sunt, non mea. Quod hac fiducia oro, quia misericordia tua est in seculum permansura.



PSALMUS CXXXuIII. IN FINEM PSALMUS DAuID.

»Domine, probasti me et cognouisti me, tu cognouisti sessionem meam et resurrectionem meam. Intellexisti cogitationes meas de longe, semitam meam et funiculum meum inuestigasti. Et omnes uias meas preuidisti, quia non est sermo in lingua mea. Ecce Domine, tu, cognouisti omnia nouissima et antiqua, tu formasti  me, et posuisti super me manum tuam. Mirabilis facta est scientia tua ex me: confortata est, et non potero ad eam. Quo ibo a spiritu tuo? et quo a facie tua fugiam? Si ascendero in celum, tu illic es: si descendero in infernum, ades. Si sumpsero pennas meas diluculo, et habitauero in extremis maris: etenim illuc manus tua deducet me, et tenebit me dextera tua. Et dixi: Forsitan tenebre conculcabunt me, et nox illuminatio mea in deliciis meis. Quia tenebre non obscurabuntur a te, et nox sicut dies illuminabitur: sicut tenebre eius, ita et lumen eius. Quia tu possedisti renes meos, suscepisti me de utero matris mee. Confitebor tibi, quoniam terribiliter magnificatus es, mirabilia opera tua, et  anima mea cognoscit nimis: non est occultatum os meum a te quod fecisti in occulto, et substantia mea in inferioribus terre. Imperfectum meum uiderunt oculi tui: et in libro tuo omnes scribentur: dies formabuntur, et nemo in eis. Mihi autem nimis honorificati sunt amici tui, Deus: nimis confortatus est principatus eorum. Dinumerabo eos, et super arenam multiplicabuntur: exsurrexi, et adhuc sum tecum. Si occideris, Deus, peccatores, uiri sanguinum, declinate a me. Quia dicitis in cogitatione: Accipient in uanitate ciuitates suas. Nonne qui oderunt te, Domine, oderam, et super inimicos tuos tabescebam? Perfecto odio oderam illos, inimici facti sunt mihi. Proba me, Deus,  et scito cor meum: interroga me, et cognosce semitas meas. Et uide si uia iniquitatis in me est, et deduc me in uia eterna.«



ENARRATIO.

Tractatus iste attribuitur capiti nostro uero Dauid, eunti in finem, id est, in consummationem iustitie et scientie, cui tamen nichil defuit in perfectione uirtutum, sed ea intentione hic loquitur, ut auditores eius exemplo prouocati, studeant sibi conformari: quia etsi prius quodammodo poterunt excusari, amodo penitus erunt inexcusabiles, si non obedierint, cum perfectum exemplar iustitie et sanctitatis in ipso habeant positum.

Domine, probasti me. O Domine Pater, tu probasti  me, id est, misisti me in experientiam mandatorum tuorum, hoc est, fecisti me mandata tua experiri, et cognouisti me, id est, dilexisti me: quia mandata tua expleui. Et quanquam dilexisses et diligas, tamen tu cognosces sessionem meam, id est, placebit me humiliare in passione, et sic ad gloriam resurrectionis peruenire. uel quasi aliquis diceret: Si cognouit, cur occidi permisit? ait: Tu cognouisti, id est, etsi alios lateat, tu scis tamen ad quid me pati uoluisti et resurgere, intellexisti cogitationes. Et non tantum probasti me in preceptis completis, sed et cogitationes meas intellexisti, id est, tales erant que digne essent tuo intellectu, et hoc de longe, id est, ab exordio uite mee. Semitas meas, id est, arduas et singulares uirtutes meas: et funiculum,  id est, sortem hereditatis mee, scilicet salutem humani generis, que est hereditas mea, inuestigasti, id est, me inuestigare fecisti, ut nichil ibi attenderem nisi reparationem humani generis. Dictum a similitudine uiatoris, quia post laborem itineris querit requiem. Unde habetur in Hebreo: Accubationem meam inuestigasti, id est, quietem immortalitatis et impassibilitatis me inuestigare fecisti. A principio, inquam, ex quo fui, talia me fecisti cogitare, que digna essent tuo intellectu. Et non solum communes uirtutes que sunt in pluribus, sed etiam singulares que sunt in paucis, ut uirginem esse, et temporalia postponere, solisque diuinis inuigilare: et supra omnia, dimissionem hereditatis mee, que est in saluatione hominum, in me inuestigasti,  id est, an de his sollicitus essem considerasti. Et omnes uias meas preuidisti. Adhuc aliquis intensius dicit ad commendationem sui. Quid dicam singulariter cogitationes et semitas? Potius generaliter dicam, omnes uias preuidisti, id est, preuidere me fecisti et ideo rationabiliter et bene disposui incedere per illas. Et ne aliquis arroganter hec dicta opinetur, non quod sit in re, dicit. Ideo ista sic libere pronuntio, quia non est sermo tantum in lingua mea, sed ex ueritate loquor, et ad utilitatem et instructionem auditorum. Ecce, Domine, tu cognouisti. Dixi quia non est sermo id est fallacia, in lingua mea. Et ecce in manifesto est tibi, id est coram te hoc quod loquor, qui non potes falli, et cui  non est mentiri: quia tu cognouisti omnia, nouissima, id est preterita, quanto magis presentia? Probasti, inquam me, et preuidisti uias meas et per hanc probationem et preuisionem formasti me, id est, formosum et speciosum me fecisti; et post speciositatem mihi collatam que est profectus perfectionis, posuisti super me manum, id est protectionem, tuam, hoc est, perseuerare me fecisti in ea speciositate, idem, in predictis uirtutibus. Mirabilis facta est scientia tua. Hucusque perfectionem iustitie que fuit in eo, commendauit: et quia plena beatitudo nondum esset in eo nisi perfectam haberet sapientiam, dicit etiam plenariam in se fuisse sapientiam, per hoc quod dicit: Scientia tua, quam inspiras fidelibus, uel qua tu sciri poteris, mirabilis,  id est, digna admiratione et desiderabilis facta est aliis, ex me, que per primum parentem eam a se reiicientem quasi uilem, facta est contemptibilis: quia dum ego in ea perseuerassem et plenarie ipsam sapientiam docuissem, que prius quasi res uilis estimabatur, mirabilis et pretiosa, nimisque desiderabilis ab hominibus reputabatur. Que scientia per Ade inobedientiam debilitata in hominibus, ita ut paruam Dei cognitionem haberent, per obedientiam meam confortata, id est corroborata, est in membris meis: et magis magisque facta est roborata. Et non potero ad eam repellendam a me, etiamsi uoluero, id est, non inuenio posse ex libero arbitrio, ut eam a me repellam: nec abutar uiribus liberi arbitrii, reputans me potentem ad repellendam eam, sicut  Adam in eo potentem se fecit per hoc credens deificari. Aliter: Et quanquam hec scientia per me aliis sit facta mirabilis, tamen non potero ad eam, id est, reputo me non sufficientem ad eam obtinendam per me secundum infirmitatem humane nature, nisi te custodiente. In hoc maximam membris prescribit humilitatem, ne euanescant in cogitationibus suis, si promoti fuerint ad aliquam scientiam, cum ille in quo sunt omnes thesauri sapientie et scientie reconditi , fateatur se impotentem ad obtinendam eam. Quo ibo a spiritu tuo? Et cum tu me ita formasses speciosum in innocentia morum, et cum ita me illuminasses perfectione cognitionis et scientie, si modo a te recessero, quo ibo a spiritu tuo, id est, ad quem alium me conferre potero,  unde mihi detur talis formatio, talisque sapientia? Et quo a facie tua fugiam? In quo loco latitare potero, ut effugiam penas pro recessione mihi debitas, si a te recedere uoluero? Nusquam inueniam talem illuminatorem, nec sapientie datorem. Sed neque manus tuas effugere potero: quia neque in celo, neque in inferno, neque in medio latebre locum inuenio. Et hoc est quod sequitur: Si ascendero in celum. Si fieri posset ut absque te possem in celum ascendere, ut uel a celestibus creaturis uellem sine te illuminari, uel ut ibi possem a facie tua abscondi, tu illic es, illuminans super celestes. Hoc enim quod ipsi luminis habent tu es. Et ideo si a te iuero, nec illuminari, nec abscondi ab eis potero.  Et si localiter ad infernum descendero, ut uel ibi abscondar, ne tu me ibi punias, ibi aderis potestatem tuam exercens. Si sumpsero pennas meas. Nec in hoc possum effugere presentiam tuam, quia si sumpsero pennas meas, id est, agilitates uirtutum, quibus aliquis euolat in celum; ego dico, positus in diluculo, id est, in primordiali illuminatione conuersationis, desistendo esse animalis, et habitauero in extremis maris, id est, spem ex toto ponam in extremo maris, scilicet in portu et tranquillitate future uite, que est extremitas huius mundani maris estuantis, tu illic es. Nam manus tua illuc deducet me, id est, operatio tui auxilii ad hoc me deducet, ut diluculo pennas sumam, et hanc spem habeam, et non solum deducet me  ad hoc operatio tua, sed etiam tenebit me dextera tua, id est misericordia tua faciet me ibi perseuerare. Hac autem occasione in his uerbis ab eo loco, quo ibo a spiritu tuo, uidetur aliorum personas in se transtulisse, ut perfectum exemplar iustitie, scientie et humilitatis se illis ostendat: ut cum ille qui natus erat alium illuminatorem formatorem inuenire uel penas, si a Deo recesserit, effugere non possit, multo minus alii se hoc facere posse credant. Et dixi, forsitan tenebre. Ad instructionem membrorum suorum loquitur, ne effugiant, si quando patiuntur persecutionem, licet me ita formosum, et scientem fecisses, tamen dixi, id est, intellexi et uidi quod ideo, quia me ita decorasti, tenebre, id est, Iudei, qui sunt tenebrosi, et secundum  infidelitatem et peccata aduersantes luci, conculcabunt me, id est, dabunt me in mortem: et hoc forsitan, id est, motu temerario, nulla prouisione rationis. Quod non fiet inutiliter, quia per hoc ipsum quod me in mortem dabunt, non tantum alii, sed etiam nox, id est, ipsi Iudei qui sunt tenebre, erunt illuminatio mea, id est, illuminati a me, existentes in deliciis meis, id est, inter illos in quibus ego delector. In Hebreo habetur, Nox quoque lux erit coram me. Quia tenebre non obscurabuntur. uere illuminatio mea erunt, id est, a me illuminabuntur, quia tenebre, id est Iudei, non obscurabuntur a te, id est, tu illuminabis eos. Et quia tu eos illuminabis, ego illuminabo, qui olim erant tenebre, id est, iusto iudicio tuo excecati.  Ac si dicat: Mea est illuminatio, quia tua; quoniam ego et tu unum sumus , subaudis in substantia. Modo ostendit quanta erit illuminatio eorum, ita: Et nox sicut dies illuminabitur, id est, prius existentes tenebre, illuminabuntur ad modum apostolorum uel in similitudinem claritatis diei: sicut tenebre eius, id est noctis, ita et lumen eius, hoc est, multum peccatores se esse recognoscent: et in quantum se peccatis excecatos recognoscent, in tantum illuminabuntur. Quia tu possedisti. Quasi aliquis diceret: Quare per mortem tuam potius illuminatio noctis fiet, quam per mortem alterius? Ad hoc respondet: Quia princeps huius mundi in me non habet quidquam , quod in  aliis non erit. Et hoc est quod dicit: quia tu possedisti renes meos, id est, tu possessor et cognitor fuisti omnium affectionum et delectationum mearum: et ideo actualia peccata non commisi, suscepisti me de utero matris mee, id est, patronum et defensorem te habui ex eo tempore quo fui in utero matris mee. Et ideo originale peccatum non fuit in me, cum omnes alii a te suscipiantur in baptismate in remissione originalis peccati. Confitebor tibi, et quia immunis sum ab actuali et originali peccato, tibi confitebor, id est, tibi ascribam et te laudabo. Et hoc etiam tibi ascribo, quod gloriosus factus es per me, quia semper glorificaui te in operibus meis terribiliter, id est, ita uiriliter militiam tuam peregi, ut instar boni militis ceteris  fugientibus, ipse solus in campo omnibus aliis incuterem terrorem, nisi bene operarentur, cum in me haberent perfectum exemplar iustitie, quem uiderent eiusdem conditionis et nature. Et ideo etiam per meam mortem nox illuminabitur, quia opera tua fuerunt mirabilia per me, quia humanam rationabilem creaturam que per inobedientiam Ade quasi infirmum aliquid et debile reputabatur, secundum creationem ostendi gloriosum aliquid esse et dignum admiratione, dum innocenter degebam, et equali perfectione incedebam. Et satis dignum fuit, ut per me natura humana repararetur, per quem alta et mirabilis ostendebatur. Et sicut opera tua hactenus fuerunt mirabilia per me, ita etiam anima mea nimis, id est, multum cognoscet, id est, attendet ea  esse mirabilia, hoc est, non dissimulabo à cognitione eorum sicut Adam: sed in ipso effectu, id est, in ipsa perseuerantia obedientie mee, ostendam me cognoscere opera tua mirabilia esse. Non est occultatum os meum. In Hebreo habetur: Non sunt opera ossa mea a te. Exponit quomodo magnificauit Deum, scilicet hoc modo, quia os meum, id est, fortitudo et robur a te mihi collatum, quod est ratio et liberum arbitrium, non est occultatum, id est, non occultabitur a te. Ac si dicat: Gladium et arma que tu mihi dederis ad preliandum, non reiiciam neque abscondam, sed more boni militis exeram uiriliter pugnando. Et determinat de qua fortitudine dicat, scilicet quam fecisti in occulto, id est, in interiori meo, ubi est ratio. Et substantia mea. Quasi  aliqui dicerent: Non sumus in tali loco, ubi possimus uti uiribus nostris si essemus in paradiso sicut Adam fuit, non occultaremus: his occurit. Quasi dicat: Neque in hoc poteritis excusari, quia in hoc etiam me habetis exemplar, quia substantia mea quam dixi os, id est, ratio et liberum arbitrium per que maxime subsisto, non est occultatum etiam in inferioribus terre, id est, in hac deiectione mortalitatis et passibilitatis. Adeo uero in superioribus terre existens, quantum ad dignitatem, ubi facillimum sibi erat rationem exercere, tamen occultauit, licet incommoditate non urgeretur, quia neque frigus, neque calor impellebant eum ad defectum. Imperfectum meum. Quasi aliquis diceret: Cum adeo  perfectus fuisti, quare ergo mortem subisti? Respondet: Non uenit hoc ex aliqua culpa mea; sed ex quo? quia oculi tui uiderunt imperfectum meum, id est, tibi placuit talis imperfectio mea secundum exterius, ut mortem subirem. Et ideo tibi placuit, quia omnes quicunque sunt dies, id est, perfecte illuminati sicut apostoli, scribentur in libro tuo, id est, in consideratione mea, qui sum eis propositus exemplar iustitie, ut eodem modo patiantur si necesse fuerit. Et in ipsa inscriptione formabuntur ut sint dies, id est, quedam forma et pulchritudo eis imprimitur, uel imbuitur ad imitationem meam, ut ipsi sint dies, et tum plures informentur eorum exemplo. Dictum est a similitudine scribentis, qui scribendo facit formas ad similitudinem alterius libri. Ipsi,  inquam, formabuntur ad similitudinem mei, nemo tamen formatus per eos subsistet, uel remanebit in eis, subaudis diebus. Hoc est dicere: Licet multi informentur ministerio eorum, nullus tamen in eis remanebit, in hoc ut credat et fiduciam spei in illis ponat, et formam suam eis inscribat, sed in me. Mihi autem nimis. Nemo in eis, sed in me; et hoc est quod dicit: O Deus, amici tui, id est, quicunque te diligent informatione apostolorum, nimis honorificati sunt, id est, sublimati uirtutibus, et hoc mihi, id est, ad gloriam meam, non Pauli, neque Cephe, uel aliorum. Et non tantum ab apostolis informati, mihi nimis sunt honorificati, sed etiam principatus eorum, id est, apostoli ipsi qui eis principantur, nimis confortati sunt mihi, id est, hoc  quod ita corroborati sunt in interiori, erit ad honorem meum, quia mihi illud ascribent. Et si principes hoc egerunt, multo magis illi qui sunt sub principatu. Dinumerabo eos. Merito mihi ascribent quod sunt, quia ego dinumerabo eos, id est, eligam ad malitiam meam per certum numerum, de massa perditorum secernendo. Dictum est a similitudine ducis uel imperatoris, qui milites idoneos in expeditionem eligit et scribit. Et ne pauci uideantur saluandi, quia dixi, dinumerabo eos, multiplicabuntur, id est, multiplices erunt super arenam, id est, tot erunt quod minus quam arena dinumerari poterunt. Arena enim est res subsistens in cognitione, homines autem pertranseunt ab aspectu nostro, et ideo minus dinumerari possunt. Deo  autem numerabiles sunt. Hec autem multiplicatio non tantum fiet per mortem meam, sed etiam per resurrectionem meam. Et non solum post resurrectionem hanc habebo potentiam, sed etiam adhuc dicam, uiuens mortalis sum tecum: quia sicut tu es uerus Deus, ita et ego. Per tecum, accipimus diuersitatem personarum: per sum, consubstantialitatem nominis ad eternam potentiam. Istud adhuc accipitur ut illud in Euangelio: »Hec dicebam uobis, cum adhuc essem uobiscum . Si occideris, Deus, peccatores. O Deus Pater, si tu iusto iudicio occideris aliquos, ideo quia sunt peccatores, dicens: O uiri sanguinum, declinate a me: quod declinare, est permittere in peccatis precipitari;  et ideo scilicet »declinate a me, quia dicitis in cogitatione,« etsi non dicitis exterius Accipiant Christiani ciuitates, id est, collectiones et conspirationes suas in uanitate: quia sicut ipsi uani sunt, sic alios ducunt in uanitatem, scilicet ut amittant que uidentur, id est temporalia, et adhereant incertis, id est eternis, que non uidentur: que est hostilis irrisio, qua deprimebantur fideles Dei, subaudis, Et ego occidam. »Nonne enim qui oderunt te, Domine, oderam?« uere odio habui. Cuius odium nichil aliud est nisi interfectio. Et licet eos odio haberem in eo quod mali erant, tamen tabescebam, id est, dolore afficiebar »super inimicos tuos,« id est, super considerationem illorum, qui sunt inimici tui, hoc est, tamen dolebam de perditione illorum,  quia dilexi eos in hoc, quod in eos fecisti. Ac si dicat: Quod tu fecisti in eis, dilexi; quod ipsi fecerant, odio habui. »Perfecto odio oderam illos;« ne aliquis diceret: Tu qui dilectionem iubes, quare oderas illos? dicit: Ego oderam illos perfecto odio et iusto, odiens in eis malum, et tamen pro eis tabescens. Et licet ita affectus essem pro eis, tamen inimici facti sunt mihi, male affecti erga me. »Proba me, Deus.« Non orat perseuerantiam in his que de se superius pronuntiauit: O Domine, »proba me,« id est, deduc me in experientiam uoluntatis tue, id est, bonorum operum. Et quia hoc quod dicit: proba me, ambigue posset accipi, id est, tam de affectione quam operatione, determinat dicens: »Et scito cor meum,« id est, ita probes, ut scias  utrum cogitationes, et affectiones mee digne sint tua cognitione: uel scito, id est, dilige ipsas meas cogitationes, faciendo eas tales que iure diligantur a te. Interroga me, id est, deduc me in experientiam bone operationis: quod idem est quod, et »proba me. Et cognosce semitas meas,« id est, talia fac me operari que digna sint a te cognosci. Et uide si uia. Proba uoluntates et semitas meas. Et uide, id est, hoc facias respectu misericordie. Et licet misericordiam pretendam, tamen »si uia iniquitatis in me est,« nec probes, nec cognoscas. Et si non est, deduc me in uia eterna, que ad eternam uitam deducit, id est, fac me perseuerare in uia tibi placita, donec ad eternitatem perueniam.



PSALMUS CXXXIX. IN FINEM PSALMUS DAuID.


»Eripe me, Domine, ab homine malo, a uiro iniquo eripe me. Qui cogitauerunt iniquitates in corde, tota die constituebant prelia. Acuerunt linguam suam sicut serpentes, uenenum aspidum sub labiis eorum. Custodi me, Domine, de manu peccatoris, et ab hominibus iniquis eripe me. Qui cogitauerunt supplantare gressus meos, absconderunt superbi laqueum mihi. Et funos extenderunt in laqueum, iuxta iter scandalum posuerunt mihi. Dixi Domino, Deus meus es tu: exaudi, Domine, uocem deprecationis mee. Domine, Domine, uirtus salutis mee, obumbrasti super caput meum in die belli. Non tradas me Domine, a  desiderio meo peccatori: cogitauerunt contra me, ne derelinquas me, ne forte exaltentur. Caput circuitus eorum, labor labiorum ipsorum operiet eos. Cadent super eos carbones, in ignem deiicies eos, in miseriis non subsistent. uir linguosus non dirigetur in terra, uirum iniustum mala capient in interitu. Cognoui quia faciet Dominus iudicium inopis et uindictam pauperum. uerumtamen iusti confitebuntur nomini tuo, et habitabunt recti cum uultu tuo.«



ENARRATIO.

Iste psalmus est Dauid, id est, fidelium uiriliter agentium, et respicientium in finem, id est in Christum, in quo finis perfectionis et iustitie et innocentie et sapientie habetur, sicut ostensum est in  priori psalmo. In quo fideles instructi ab ipso capite, fidei et iustitie perfectionem considerantes, multitudinem hereticorum circumquaque acutis questionibus sibi prelia constituere, et uenenum aspidum esse sub labiis eorum, orant in exemplum aliis simile periculum sustinentibus, ut Dominus eripiat eos a conformitate hereticorum et a perfidia eorum. Et ut postea secundum perseuerantiam custodiat eos de manu peccatoris diaboli, et ab hominibus iniquis.

Eripe me, Domine. Tu, Domine, qui potes, quia Dominus es, eripe me potentia uirtutis tue ab homine malo, siue a diabolo, qui peccatorum contagione pollutus, non iam celestis dicitur angelus, sed ab humo homo malus, siue ab hereticis in seipsos  peccantibus. »Et eripe me a uiro iniquo,« id est, ab eisdem hereticis in alios delinquentibus. Qui cogitauerunt. Quod superius dixit singulariter, hic loquitur pluraliter, quia et una massa est eorum, et secundum singulos, sunt multiplices. Ab his ergo, Domine, oro ut eripias me, ne conformer eis. »Qui cogitauerunt iniquitates,« et tales iniquitates, quas non ex libris, neque ab aliqua auctoritate, sed in corde adinuenerunt ex industria, et post adinuentas tota die, id est assidue, constituebant prelia, pugnis questionum quibus nos impugnauerunt. Acuerunt linguam. Necesse est ut me eripias, quia non qualitercunque me impugnant, sed in ipsis questionibus suis acuerunt linguam suam, id est, acuta et subtili argumentatione, existentes sicut serpentes. Leuiter  arrepunt, ut non sentiantur donec percutiant: ita ipsi agunt quibusdam inductionibus suis repentes, ut non possint decipi donec decipiant, nec incedunt recto tramite, sicut nec serpentes, sed flectunt de sententia in sententiam. Et non solum uulnerant sicut quilibet serpentes, sed uenenum aspidum, id est, in medio habilis error est sub labiis, id est, sub lingua eorum. Custodi me, Domine. Repetit quod superius dixit, Eripe me, ut ostendat maiorem necessitatem eripiendi. Ibi enim non determinauit, an in illa impugnatione esset contra se, an contra alios. Hic iam dicit de seipso. O Domine, inquit, custodi me secundum perseuerantiam, de manu, id est, de operatione uel de potestate peccatoris, eiusdem scilicet  quem superius malum hominem dixit, ne efficiar imitator talium in prauitate uite. »Eripe me ab hominibus iniquis,« ab illis eisdem, ne acquiescam sententie eorum. Qui cogitauerunt supplantare. Et multum necesse est ut me eripias ab illis qui cogitauerunt supplantare, id est precipitare, gressus meos, id est, rectitudinem fidei qua incedebam. Et non tantum hoc cogitauerunt, sed etiam absconse parauerunt laqueum mihi, id est, multis bene et utiliter a me dictis, insidiose querebant captionem: quia et ipsi superbi, quod proprium est hereticorum, multa bene et utiliter, et rationabiliter exponebant, et quamdam religionem habebant, ut eo facilius possent persuadere falsitatem. Et funes extenderunt. Et ut facilius illaquearent funes, id est, firmas et ualidissimas  argumentationes, quas nemo posset rumpere sine gratia Dei adiutrice, contexerunt et extenderunt ad hoc, ut mihi essent in laqueum, id est deceptionem. Et unde maxime timendi sunt, iuxta iter, id est, iuxta auctoritatem Scripturarum sanctarum, posuerunt mihi scandalum, id est offendiculum: modo de Euangeliis, modo de epistolis, modo de reliquorum Patrum scriptis exempla ducentes, et alio sensu exponentes. Ac si dicat: Tum ideo sunt timendi, quia funes extendunt: tum ideo, quia sepe turbant auctoritatem. Et bene dicitur, Iuxta uiam: quia neque omnino sunt in uia, neque omnino recedunt ab ea: ideo minus caueri possunt. Dixi Domino. Conuertit se ad auditores, proponens se exemplum illis, et dicens: Et cum iuxta te me  impugnarent, non sum confisus in sapientia mea, nec in uiribus meis, nec extraneum quesiui patronum, sed contuli me ad Dominum, et dixi tam uoce interiori, quam uoce exteriori: O Domine, Deus meus, id est, Creator meus es tu: sicut non potui subsistere in prima creatione nisi per te, ita non possum custodiri nisi per te. Et ideo exaudi uocem deprecationis mee, id est, confer mihi quod designat uox mea deprecatoria. Domine, Domine, uirtus. Modo exponit que sit deprecatio, Domine, Domine: quorum alterum est adiectiuum, alterum proprium. Ac si dicat: Tu, Domine, qui Dominus es uere, tu, dico, uirtus mea in impugnatione, que uirtus est effectrix salutis mee in futuro. Quod inde probatur, quia hactenus mihi posito in die belli, id  est, impugnatione hereticorum, obumbrasti, id est, obumbrationem et refrigerium mihi fecisti, super caput meum, id est, super mentem meam, ne deficerem in estu tribulationis. Tu, dico Domine, non tradas desiderium meum peccatori, id est diabolo, uel hereticis, subaudis in potestatem, ut non acquiescam eis. Desiderium quippe meum est, ut perseuerem in sinceritate fidei ne corrumpantur sensus mei, sicut corrupti sunt sensus Eue, quando consensit serpenti. Et necesse est ut me non tradas, quia cogitauerunt contra me, id est, ad hoc ut contrarii mihi essent. Ideo ponit preteritum, ut innuat quia iam inceperunt, et adhuc in eo stant. Ne derelinquas me, ne forte exaltentur, id est, ne doctrina  eorum et magistratus dilatetur, et inde glorientur. In eo autem quod dicit, non tradas desiderium meum, et ne derelinquas me, liberum arbitrium notat cum gratia. Ac si dicat: Ego secundum arbitrium persto in pugna, tu secundum gratiam ne derelinquas me. Caput circuitus. Opus est ut non derelinquas, quia in hoc maxime timendum est, ambages disputationum eorum operirent caput, id est, summam erroris eorum, ut uix aliquis possit ipsos circuitus penetrare. Dictum est a similitudine serpentis, qui multis spiris operit caput, in quo uita sua est, ne facile possit uulnerari in capite. Eodem modo heretici sententias muniunt diuersis rationibus, ne possint labefactari, ut uiuat heresis eorum. Et exponit quod dixit: Labor labiorum ipsorum, id  est, uerba que cum multo labore adinueniunt, operiet, id est, occultabit eos. Cadent super eos carbones. Hic ostendit se non ex diffidentia orasse, sed ad informationem aliorum. Oraui, inquam, ut non exaltentur. Et ita erit. Super quosdam eorum cadent carbones igniti desolatorii, id est, auctoritas apostolorum ceterorumque doctorum magno quodam pondere opprimet eos, ut non habeant quod contra hiscant, iuxta illud: »Omnis iniquitas oppilabit os suum .« Et non tantum sic opprimentur, sed etiam deiicies eos a superbia sua, proiiciendo in ignem, ut flamma Spiritus sancti accendantur et illuminentur. Et quia opprimentur et inflammabuntur, ulterius »non subsistent in miseriis,« id est, in erroribus suis. uir linguosus. Quidam  illorum qui se humiliant, illuminabuntur, sed uir linguosus, id est, qui in oquacitate sua permanet et superbia, errorem suum defendere nitens, non dirigetur etiam in terra, ubi locus est directionis: sed semper tortuose incedit cadendo de errore in errorem. »uirum iniustum mala capient in interitu,« id est, non tantum pena ei continget in presenti, sed etiam in interitu, id est, cum dissoluetur a corpore, tunc comprehendent eum mala, id est, tunc primum incipient pene eterne, quas hic quodammodo fugit. Hic incutit terrorem aliis, ne conformentur hereticis. Cognoui quia faciet Dominus »uirum iniustum mala capient,« id est, hereticum quod scio ex hoc, quia cognoui quod »faciet Dominus iudicium inopis,« id est, remunerabit in futuro  humiles suos, et pauperes uindicabit, puniendo persecutores qui eos impugnauerunt. Hoc ideo repetitum est, ut ostendatur quia uere propter pauperes patientur penas. uerumtamen iusti. In eo quod ponit uindictam, subintelligitur impugnatio pauperum. Ad hoc respicit illud uerumtamen, ita: licet iusti impugnentur et puniantur, tamen »confitebuntur nomini tuo,« id est, indesinenter te laudabunt: et ideo tandem in futuro »habitabunt cum uultu tuo,« id est, in presentia tua permanebunt: uel cum Filio tuo, qui est imago uultus tui. Aliter, quasi aliquis diceret: Unde scis quia »uirum iniustum mala capient?« Ait: Quia »Dominus hic faciet iudicium inopis,« id est, iusto iudicio suo  hic flagellat quem recipit. Et uindictam pauperum, subaudis faciet, id est, in pauperes suos hic uindicabit quidquid deliquerint. Etsi modo non parcit suis, multo minus in futuro parcet iniustis. Sed tamen iusti a laude tua non desistent, licet eos iudicio tuo punias. Et ideo tandem in futuro »habitabunt cum uultu tuo,« id est, cum Filio tuo, qui est imago tua, de quibus ipse dixit: »Pater, uolo ut ubi sum ego, ibi sit et minister meus .«



PSALMUS CXL. PSALMUS DAuID.

»Domine, clamaui ad te, exaudi me: intende uoci mee cum clamauero ad te. Dirigatur oratio mea sicut incensum in conspectu tuo, eleuatio manuum mearum sacrificium uespertinum. Pone,  Domine, custodiam ori meo, et ostium circumstantie labiis meis. Non declines cor meum in uerba malitie, ad excusandas excusationes in peccatis. Cum hominibus operantibus iniquitatem, et non communicabo cum electis eorum. Corripiet me iustus in misericordia, et increpabit me: oleum autem peccatoris non impinguet caput meum. Quoniam adhuc et oratio mea in beneplacitis eorum, absorpti sunt iuncti petre iudices eorum. Audient uerba mea quoniam potuerunt, sicut crassitudo terre erupta est super terram. Dissipata sunt ossa nostra secus infernum, quia ad te, Domine, Domine, oculi mei: in te speraui, non auferas animam meam. Custodi me a laqueo quem statuerunt mihi, et a scandalis operantium iniquitatem.  Cadent in retiaculo eius peccatores; singulariter sum ego donec transeam.«



ENARRATIO.

Psalmus Dauid est iste, id est, perfectorum fidelium, qui hic orant omnem perfectionem uite, scilicet ut primo detur eis orare quod orandum est, et ea intentione qua oportet: et deinde detur eis bene operari, ita ut digni sint exauditione, et adeo fiant consummati, ut nec peccent in lingua; aut si forte peccauerint, non excusent: ad extremum, ut confirmentur in tribulationibus.

Domine, clamaui ad te. O Domine, qui es omnipotens, et ideo potes exaudire: clamaui, id est cum intentione deuotionis oraui, respiciens ad te qui es misericors: et quia potes, confer quod oro. Et quia  nunquam est consummatio in hac uita, clamaui, et adhuc clamabo. Et cum clamauero ad te, respiciens intende uoci mee, id est, intensum fac in exhibitione huius rei, quam designabit uox mea siue interior, siue exterior. Dirigatur oratio mea. Modo exponit quid clamet, scilicet, hoc in primis oro, ut dirigatur oratio mea, id est directa habeatur. Et quia directa posset haberi quantum ad homines, subdit, in conspectu tuo, id est, in beneplacito tuo, ut tibi placita habeatur, ut illa orem que oranda sunt. Et quia adhuc posset orare que essent oranda, sed non ea intentione qua deberet, quoniam multi hoc superbiendi causa orant, adhuc determinat: Sicut incensum, ut ipsa oratio fiat causa supernorum, id est  eternorum, sicut fumus incensi tendit ad superiora. Hoc est dicere, non tantum facias nos orare quod orandum est, sed etiam bona intentione, id est, respectu eternorum, ut si pro sospitate oramus, ideo fiat ut melius insistamus orationibus et aliis bonis actibus. Et non tantum oratio dirigatur, sed eleuatio manuum mearum, id est, bone operationis mee, sit sacrificium uespertinum, hoc est, non tantum sit completio matutini sacrificii, id est ueteris legis, sed etiam noue, que obseruata, est sacrificium, id est placens Deo. Sicut autem post nouam non sequitur alia lex, sic post uesperum non sequitur alia hora diei: ideo non ponit matutinum. Sed ponendo uesperum, dat intelligi illud precessisse per cuius solam completionem nemo potest saluari. Pone, Domine,  custodiam. Et usque eo, Domine, promoue me in consummationem, ut ponas custodiam ori meo, ut sciam quando et quibus sit loquendum, quando uero tacendum. Et ne aliquis putaret eum ita orare, custodiam, ut nunquam deberet loqui, determinat. Pone ostium labiis meis, id est, inspira mihi illam uim interius, ut non semper aperiatur, nec semper claudatur os meum, sicut ostium ad hoc est in domo, ut uicissim aperiatur et claudatur. Et non qualecunque ostium, sed ostium circumstantie, id est quod circumquaque muniat omnes sensus corporis, ut non peccem in eis. »Non declines cor meum.« In hoc etiam exaudi me, ut non peccem in cogitatione. Et hoc est quod dicit: Non tantum pone custodiam ori meo, sed si contigerit me peccare, quod humanum  est, non declines, id est, non permittas humiliari, cor, id est mentem meam, eo usque ut descendat in uerba malitie, id est, non tantum absit a me locutio, sed etiam non placeat mihi secundum cognitionem sermo malitiosorum hominum, quo se excusant, peccata sua uel fatis imputando, uel infirmitati humane conditionis. Que uidentur uerba iustificantia, cum reuera sint malitie. Etsi contigerit aliquando ut me excusem, »non declines cor meum ad excusandas excusationes, mei positi in peccatis,« id est, non permittas me defendere excusationem adductam siue in me, siue in aliis, nec asserere me bene dixisse. »Cum hominibus operantibus.« Quod si mihi hoc concesseris, ut dirigatur oratio mea, et sit eleuatio manuum mearum sacrificium uespertinum: non  communicabo, id est, nullam communicationem habebo, cum hominibus operantibus iniquitatem: et non tantum dico de minoribus, sed etiam non communicabo cum electis eorum, quod maius est. Facilius enim consentitur diuiti quam pauperi. Aliter continuatur: Non declines cor meum, ut excusem me in peccatis sicut solent excusare operantes iniquitatem. Quod si hoc feceris, non habebo communionem cum electis, id est, prelatis et precipuis eorum. Corripiet me. Etsi non declinaueris cor meum in uerba malitie, ut non peccem cogitando, nec in peccatis excusando sequatur hoc bonum, quod aliquis iustus corripiet me ecclesiastica disciplina, scilicet ieiuniis et quandoque uerberibus: et ideo corripiet me, quia  ego me omnino disaccuso: et increpabit me monitis et doctrinis, et hoc in misericordia, quia ego intelligo misericorditer fieri. Quod non agerem, si me excusare uellem. Correptio, inquam, iusti placebit mihi, et intelligam eam esse misericordiam: sed oleum, id est, adulatio peccatoris non impinguet caput meum, id est, non delectet mentem meam, id est, utinam non impinguet. Et hoc ideo dicit optando, quia multi etiam boni adulatione malorum subuertuntur. Et idcirco propter difficultatem periculi non ponit illud enuntiatiue, sed orando. Quoniam adhuc. Reuera non communicabo cum principibus eorum, »nec oleum peccatoris impinguet caput meum,« quia potius ipsi communicabunt mihi. Quoniam adhuc, subaudis erit, quod non tantum opera mea,  sed etiam »oratio mea in beneplacitis eorum« erit, id est, inter illa que placent illis, id est, placebit eis eadem orare, que et ego oro; scilicet ut recte orent, et bene operentur. Et hoc ualet ad intentionem, quia isti fideles hic intendunt perfectionem orandi persuadere. Et hoc est quod dixi: non tantum erit in minoribus, sed etiam iudices eorum, id est maiores et prelati, quorum est iudicare, absorpti sunt, id est, absorbebuntur in eo quod deuincendi et destruendi sunt ab eo quod sunt, per hoc scilicet quod iuncti sunt petre, id est, Christo per fidem. Non autem simpliciter ponit, Oratio mea placebit ei, sed addit adhuc, ut innuat breuitatem temporis. Audient uerba mea. Dicit qualiter adiungantur Christo, scilicet per uerba predicationis mee, ad que audienda  et suspicienda ipsi erunt idonei; quoniam potuerunt, subaudis eadem uerba, id est, preualuerunt in eis, et potentia et efficacia fuerunt ad persuadendum. Quod in Hebreo habetur, Quoniam decora sunt. Quod ea dicitur affinitate, quoniam uerba decora solent esse ad persuasionem potentia. Hic exemplum dat aliis, ut solliciti sint de salute proximorum, et prelatis de studio predicandi. »Sicut crassitudo terre. Dissipata sunt ossa nostra.« Huius uersus principium cum fine precedentis continuatur, ita: Quidam suscipient mea uerba: ab illis uero qui non suscipient, dissipabuntur ossa nostra secus infernum, id est, fortiores quique in nobis dissipabuntur iuxta iudicium illorum, qui digni sunt hoc nomine quod est infernus. Que dissipatio erit  »sicut crassitudo erupta super terram,« id est, sicut fimus eruptus, id est, dispersus super terram, reddit eam fertilem, ita mors nostra fecunditatem attribuit Ecclesie, dum per passiones martyrum ad fidei fructum referendum fecundatur, quia pro uno occiso multi succederent. In hoc prescribit formam aliis, ne pati suffugiant, quoniam sicut uita eorum est utilis, ita et mors. Et licet sumus ossa, tamen non confidimus in uiribus nostris, sed in ipsa dissipatione nostra geminata uoce per nimium affectum dicimus: Domine, Domine, licet corpus permittas affligi, tamen animam meam non permittas auferri, ut cedat in sententiam eorum. Quod iustum est, quia oculi mei, id est, respectus intentionis mee est, ad  te, non ad temporalia, nec ad patrocinium alterius. Et quia speraui ea que sunt in te, Non tibi dissimilia, custodi me. Exponit secundum quid accipiendum sit quod dixit: »Non auferas animam meam. Custodi me a laqueo quem statuerunt mihi,« id est, a promissionibus et blanditiis eorum, quibus me deuocare nituntur, ut neque munere, neque adulatione nos decipiant: et custodi me ab scandalis, id est, a tormentis et manifesta persecutione operantium iniquitatem, quibus animam meam conantur auferre et sibi conformare. Cadent in retiaculo eius. Ideo oro ut me custodias, quia uideo quosdam cadere, sed non cadent nisi peccatores, qui sunt, in retiaculo eius, id est iniquitatis; non illi scilicet qui aliquando peccauerunt et desierunt, sed illi qui irretiti sunt  peccatis secundum consuetudinem, et magis amant temporalia quam eterna. Et iustum est ut me custodias, quia ego sum singulariter, id est in spe singulari, non in appetitu multiplicitatis, sicut peccatores, sed unam rem petii a Domino, in qua perseuerabo donec transeam de hac uita.



PSALMUS CXLI. INTELLECTUS DAuID, CUM ESSET IN SPELUNCA, ORATIO.

»uoce mea ad Dominum clamaui, uoce mea ad Dominum deprecatus sum. Effundo in conspectu eius orationem meam, et tribulationem meam ante ipsum pronuntio. In deficiendo ex me spiritum meum, et tu cognouisti semitas meas. In uia hac qua ambulabam, absconderunt laqueum mihi. Considerabam ad dexteram, et uidebam: et non  erat qui cognosceret me. Periit fuga a me, et non est qui requirat animam meam. Clamaui ad te, Domine, dixi: Tu es spes mea, portio mea in terra uiuentium. Intende ad deprecationem meam, quia humiliatus sum nimis. Libera me a persequentibus me, qui confortati sunt super me. Educ de custodia animam meam ad confitendum nomini tuo: me exspectant iusti, donec retribuas mihi.«



ENARRATIO.

Psalmus iste attribuitur Domino Iesu, qui ideo dicitur intellectus, quia hic designatur bona deuotio et operatio ipsius, que pertinent ad intellectualitatem, id est ad discretionem. Psalmus dico, qui est prolatus, cum esset positus in spelunca, id est, cum esset  latitans in mortali et passibili corpore. Propter quod non cognoscebatur a Iudeis esse Deus. uel cum esset in hoc mundo latitans, ubi neque malignus spiritus, neque Iudei eum cognouerunt. »Si enim cognouissent, nunquam Dominum glorie crucifixissent .« Mittit autem nos ad historiam , ubi legitur quod cum Saul persequeretur Dauid, et ille se absconderet, intrauit Saul fortuitu in eamdem speluncam ad purgandum uentrem: et Dauid clam accedens, abscidit oram chlamydis eius. In mysterio uero Christus, uerus Dauid, partem uestis Saul abscidit, dum occultans se in hoc mundo, abstulit diabolo partem partitus sui, id est, quosdam ex ipsis quos habuit in potestate sua, et ex quibus ipse  quasi quibusdam uestibus uelabatur, in quo mundo ipse diabolus intrauerat ad deponenda et emittenda feda opera sua. Loquitur ergo in hoc psalmo Dominus iehsu ostendens qua deuotione et familiaritate habuerit se erga Deum Patrem, imminente tempore passionis sue, et hoc ad instructionem membrorum suorum, ut eodem modo in tribulationibus unicam spem habeant in Domino.

uoce mea ad Dominum clamaui. Ego respiciens ad Dominum, clamaui, id est, intensus fui uoce mea interiori, id est, in uoluntate et nimia dilectione. Et non solum intensam dilectionem erga eum habui, sed etiam deprecatus sum, id est, oraui non strepitu labiorum, nec uoce aliena, sed uoce mea, id est attenta. Posset enim orare secundum prolationem,  ita tamen, ut non sua uoce secundum attentionem, quia hac et illac distraheretur. Effundo in conspectu eius. Oraui, inquam, et non utcunque modo, sed ita quod effundo, id est, explico et manifesto orationem meam, cum intentione orando: orationem dico, existente in conspectu eius, id est in beneplacito eius, quia de illis rebus oro unde orandum est: et preter hec »pronuntio tribulationem meam ante ipsum,« id est, loquor secum de tribulatione mea, meritum meum ostendens, ut oratio mea audiatur. Ostendo meritum, non propter humanum fauorem consequendum, sed ante ipsum, id est ad beneplacitum ipsius, uel ipse existens ante ipsum, id est in familiaritatem Domini sui. Et non per internuntium, sed ipse idem loquitur ei. In deficiendo ex me. Tribulationem  meam pronuntio. Et hanc pronuntiationem facio in deficiendo spiritum meum, id est in anxiando animam meam, uel in consideratione quod auxiliabitur spiritus meus: sicut dicitur, »Tristis est anima mea usque ad mortem .« Unde in Hebreo habetur, »Dum anxiatus erit spiritus meus:« que defectio uel hec anxietas erit ex me, id est ex permissione et uoluntate mea, quia potestatem habeo patiendi et non patiendi. Aliter: Reuera tribulationem meam ante ipsum pronuntio, quia sum in deficiendo, id est, in destruendo et deferendo uoluntates meas ex me, id est, que possent ex natura carnis suboriri. Ac si dicat: Non sic pronuntio tribulationem, ut uelim eam remoueri a me, sed potius in deficiendo spiritum meum, id est, ut ita destruam  uoluntatem meam. Quantum enim ad naturam carnis omnia tendunt ad hoc, ut conseruent esse suum quandiu possunt. Et non tantum intensus fui in oratione et dilectione, sed et bonis operibus institi, et hoc est quod dicit, conuertens se ad Dominum cum gratiarum actione, et tu cognouisti semitas meas, id est, approbasti bona opera mea: quia talia operatus sum, que digna essent tua cognitione, in uia hac qua ambulabam. Et cum essem sic deuotus, sic orans, sic operans, tamen in uia hac qua ambulabam, id est, in tali meo proposito quo semper magis et magis promouebar secundum ostensionem operationis absconse, putauerunt se abscondere mihi laqueum, id  est periculum mortis. Et in hoc quod dicit abscondisse laqueum sibi, ostendit maius meritum et uirtutem suam: quia cum presciret et effugere posset periculum mortis, tamen substitit. Considerabam ad dexteram: et ad cetera incommoda etiam hec accessit, quod in hac preparatione laquei considerabam ad dexteram, id est ad potiores meos, sicut apostoli erant: et uidebam, id est, experiebar si quis esset in me digne respiciens: et non erat, scilicet aliquis qui cognosceret me, id est, qui me intelligeret et probaret Deum, mecum remanendo et sententiam pro me dando. Periit fuga. Licet Iudei laqueum mihi prepararent, et potiores mei non cognoscerent, tamen periit fuga a me, id est, non fugi, sed substiti loco. Et non solum nullus, qui cognosceret me  Deum, sed nec aliquis erat qui requireret animam meam, id est, qui intenderet quam sancte et iuste secundum humanam naturam uixerim, ut uel sic bonum hominem me reputaret, et ideo pro me staret. Hec omnia multum ualent ad conformationem aliorum. Clamaui. Iterum membris suis formam prescribit, quid in huius mundi angustiis agendum sit. Quasi dicat: Cum ipsi laqueum mihi absconderent, et amici mei me dereliquissent: O Domine, non ego patrocinium quesiui, sed ad te clamaui, dicens: Intende ad deprecationem meam, id est, intensum te prebe ad conferendum hoc quod oro. Et hoc iustum est, quia tu, qui omnipotens es et misericors, es spes mea, quia non confido in uiribus meis, sed in te. Et ideo etiam quia portio, id est, hereditas mea est in  terra uiuentium, hoc est, illi qui sunt terra uiuentium, scilicet iusti, sunt hereditas mea. Et pro illa hereditate obtinenda preces effundo. Et non ob aliud patiar, nisi ut iusti sint hereditas mea. Et necesse est ut intendas, Quia humiliatus sum nimis, id est, uehementer flagella, sputa et alia multa patiendo. Libera me. Et premittit qualiter uelit intendi deprecationi sue, ita scilicet: Libera me a persequentibus me, ne uictus tribulatione, cedam in sententiam eorum, et conformer eis. Quod ideo mihi esset formidandum, quia reputatione sua confortati sunt super me, estimantes se mihi preualere. Sed non est iustum ut talibus satisfacias de me. Et non tantum oro ne in tribulatione uictus conformer eis, sed etiam hoc. Educ de custodia animam meam, id est, ut educas  animam meam de custodia, idem corpus meum uiuificatum liberes de custodito sepulcro. Ponit animam pro corpore: uel partem pro toto. Licet enim animam non detinerent in custodia, melius tamen dicit animam quam si diceret, me uel corpus meum, quia posset intelligi corpus sine anima sublatum, ut miseri adhuc Iudei asserunt. Educ, inquam, ad confitendum nomini tuo, id est, ad hoc ut instituam tibi tales, qui te laudent in consideratione nominis tui. Et a quibus debeat fieri illa confessio exponit, scilicet a iustis, qui exspectant me donec retribuas mihi, id est, ut facias me resurgere, retribuens mihi secundum obedientiam meam.



PSALMUS CXLII. PSALMUS DAuID QUANDO PERSEQUEBATUR EUM FILIUS SUUS ABSALOM.


»Domine, exaudi orationem meam, auribus percipe obsecrationem meam in ueritate tua, exaudi me in tua iustitia. Et non intres in iudicium cum seruo tuo, quia non iustificabitur in conspectu tuo omnis uiuens. Quia persecutus est inimicus animam meam, humiliauit in terra uitam meam. Collocauit me in obscuris sicut mortuos seculi, et anxiatus est super me spiritus meus, in me turbatum est cor meum. Memor fui dierum antiquorum, meditatus sum in omnibus operibus tuis, in factis manuum tuarum meditabar. Expandi manus meas ad te; anima mea sicut terra sine aqua  tibi. uelociter exaudi me, Domine, defecit spiritus meus. Non auertas faciem tuam a me, et similis ero descendentibus in lacum. Auditam fac mihi mane misericordiam tuam, quia in te speraui. Notam fac mihi uiam in qua ambulem, quia ad te leuaui animam meam. Eripe me de inimicis meis, Domine, ad te confugi: doce me facere uoluntatem tuam, quia Deus meus es tu. Spiritus tuus bonus deducet me in terram rectam: propter nomen tuum, Domine, uiuificabis me in equitate tua. Educes de tribulatione animam meam, et in misericordia tua disperdes omnes inimicos meos. Et perdes omnes qui tribulant animam meam, quoniam ego seruus tuus sum.«



ENARRATIO.

 Psalmus iste attribuitur Dauid, id est, cuilibet fideli, qui iam incipit esse Dauid, id est, manu fortis, uiriliter resistens peccato, cui prius succubuit effeminatus. Psalmus dico, compositus ideo, quando, id est quia, persequebatur eum filius suus, id est peccatum, quod ipse sibi genuit, quia non est ex Deo immissum, sed ex se. Prima enim persecutio peccati, quo impulsus fuit ad reatum, fuit causa quare hanc orationem protulit, ut feditas et inhonestas que ex perpetrato peccato generata erat in anima, condonaretur. Sequens uero persecutio, que adhuc in ipsa penitentia impugnabat eum ex praua consuetudine, est causa huius orationis, ne sibi acquiescat secundum consensum. Orat etiam ut detur sibi facultas bene operandi.

 Domine, exaudi. O Domine Pater, quem Dominum meum modo reputo, exaudi orationem meam, id est, concede mihi quod oro. Auribus, id est, potentia exauditionis tue, percipe obsecrationem meam, id est, talem orationem que est obsecratio. Oratio dicitur, ubi simpliciter oramus, obsecratio uero, ubi sub adiuratione oramus, dicendo per aduentum tuum, per crucem tuam, et talia. Et hoc non oro in consideratione meriti mei: quia nullo modo promerui, sed in ueritate tua, id est, in consideratione Filii tui, per quem compleuisti ueram promissionem tuam. Hoc est dicere: Eius merito et interuentu confer quod oramus. Quod ponit, in ueritate tua, est obsecratio: hoc uero quod sequitur postmodum, uidetur  simplex oratio esse. Et quomodo dicat eum esse ueritatem, subiungit ut prescius determinet, ita scilicet: Exaudi me in tua iustitia, id est, in Filio tuo, in quo hanc ueritatem compleuisti, ut per eum nos uiuificares; iuxta illud Apostoli: »Qui positus est nobis iustificatio et redemptio . Et non intres in iudicium.« Modo facit aliam orationem ita: Exaudi me, inquam, in iustitia tua. Et non intres in iudicium meum cum seruo meo, id est, non agas mecum iudicia rei, ut me punias prout mereor, sed misericorditer: hoc est, cum sim seruus tuus, ne mecum agas districto iudicio tuo. Quod ideo mihi reformidandum est, quoniam non potero iustificari in conspectu tuo, qui mortuus sum in peccatis: etsi in conspectu meo uel aliorum hominum iustus apparerem,  tamen in consideratione tui iustus non essem, quia neque omnis uiuens, id est, sanctus et uere in uirtutibus uiuens, iustificabitur in conspectu tuo, hoc est, nullus adeo iustus est, in quo non inueniatur coram te aliquid emendandum. Quia persecutus est. Ideo necessarium mihi est ut non intres mecum in iudicium, quia inimicus, id est, fomes peccati et praua suggestio uel diabolus, persecutus est animam meam secundum impulsionem. Et non tantum impugnauit animam, sed et humiliauit uitam meam, id est, deiecit a dignitate sua, et debilitauit animam meam secundum consensum in terra, id est, in appetitu terrenorum et sordibus uitiorum, que prius subleuata uirtutibus, alta petebat: dictum a similitudine auium, quibus captis, ale ligantur aut truncantur,  ne possint auolare in altum. Collocauit me. Et non solum humiliauit uitam meam, id est, consensum et operationem, sed etiam collocauit me, id est, quiescere et perseuerare me fecit, secundum consuetudinem in obscuris, id est, in peccatis que excecant animam meam, sicut illuminant uirtutes. Collocauit, dico, sicut mortuos seculi, id est, sicut illos qui mortui sunt in seculo, id est, in appetitu temporalium, et iam contemnunt et pro nichilo ducunt peccare. Et ideo necesse est ut non intres in iudicium mecum. Et quia deberent tanto magis propter hoc secum iudicialiter agere, ponit meritum suum, dicens: Ideo etiam non intres in iudicium mecum, quia spiritus meus anxiatus est, id est, anima mea doluit super me, subaudis considerans, id est, respiciens humiliationem  et deiectionem meam. Et quia posset anxiari, ut tamen non esset meritum, sicut ille qui anxiaretur pro terrenis uel pro illata pena, addit: In me turbatum est cor meum, id est, ratio mea ita anxiata est, ut illa anxietas sit in me, id est, in libero arbitrio, ut sicut sponte peccaui, ita et sponte peniteam. Memor fui: spiritus meus turbatus est in me: tum ideo, quia deiectionem et feditatem meam consideraui; tum ideo, quia ex altera parte memor fui dierum antiquorum, id est, memoriam habui prioris status mei, scilicet innocentie et sanctitatis, que prius erant in me, et hec utraque causa mihi erant maxime anxietatis. Cum enim aliquis respicit feditatem in qua est et e contrario speciositatem in qua  fuit, eo magis anxiatur. Aliter: Ideo anxiatus sum, quia memor fui dierum antiquorum, id est, damnationis quam in antiquis temporibus primus homo propter inobedientiam sustinuit, et cum eo omne genus humanum, quia detrusum est in has miserias passibilitatis et mortalitatis, penas quoque infernales. Et ideo mihi timui ne simili pena mulctarer. Et hoc metuens, uel potius ad meritum contendens, meditatus sum, id est, studium habui in omnibus operibus tuis adimplendis, que ipse fieri precipis. Meditatus sum, inquam, de preterito, et in futuro meditabor in factis manuum tuarum, id est, in talibus operibus que tu operaris in me, et que non possunt compleri nisi te operante. Expandi manus. Ideo etiam non intres in iudicium mecum, quia  expandi manus meas, id est affectiones meas, ad te amplexandum, quas prius contraxi quando eram in fetore uitiorum. Et in tantum te dilexi, quod anima mea tibi inhians, est sicut terra sine aqua, id est, ita desiderat anima mea uenire ad te et tibi adherere sicut terra sicca desiderat aquam. uelociter exaudi me, Domine. Hucusque dedit causas propter quas orauit, ut non intret secum in iudicium. Modo exponit per partes quod superius laxe orauit, ita: »Et quia meditatus sum in omnibus operibus tuis, et manus meas expandi ad te, uelociter exaudi me,« id est, indilate delendo maculam, quam contraxi ex preterito delicto. Istud autem Exaudi, in eo diuersum est a superiori, quia illud indiscrete dictum est de omnibus que in sequenti ponuntur: istud uero  tantum de remissione peccati quod commisit ante penitentiam. Exaudi, inquam. Et hoc iustum est, quia defecit spiritus meus, id est, uoluntatem meam postposui, tua quotidie magis ac magis in me preualente. Non auertas faciem tuam. Et non solum exaudi me in remissione peccati, sed non auertas faciem tuam, id est, remissis peccatis, conferas mihi speciositatem uirtutum que est in te, et quam tu inspiras, quam prius auertisti a me, ex quo peccando recessi a te. Et si auerteris faciem tuam, similis ero descendentibus in lacum, id est in infernum, uel de iudicio in iudicium. Hoc est dicere: Ideo rogo ne auertas faciem tuam, quia, si auersa fuerit, ex toto peribo. Auditam fac. In hoc etiam exaudi me, ut facias auditam mihi, id est, ut audiri me facias ad  utilitatem meam, misericordiam tuam, scilicet uocem illam qua designatur misericordia tua, cum audierint iusti: uenite, benedicti Patris mei . Cum uocis iudicium erit mane, id est, in futura resurrectione, cum post noctem et tenebras huius seculi, primum dies illa illuxerit. Et iustum est ut me in hoc exaudias, qui illam eamdem misericordiam speraui consequi per te, non meis uiribus. Notam fac. Et, ut illa misericordia fiat mihi audita, hic interim fac mihi notam uiam preceptorum tuorum, non tantum secundum cognitionem, sed etiam in qua ambulem, id est, ut sepe illam operatione frequentem. Quod te facere iustum est, quia animam meam leuaui ad te, id est, tibi eam commisi, ut tu eam dirigeres.  Quod est subleuatio anime. Istud idem significat, quod et speraui in te, sed aliter dictum est. Eripe me. Non solum notam fac mihi uiam tuam, sed etiam eripe me in omnipotentia tua de inimicis meis interioribus, id est, de illicitis suggestionibus, ne mihi placeant. Et hoc merito, quia confugium feci ad te, non ad uires meas: et non solum eripe me de inimicis meis ne acquiescam eis, sed et postmodum doce me facere uoluntatem tuam, id est, doctrina tua faciat me complere ea que tu precipis operari, quia non sufficeret non acquiescere praue suggestioni, nisi et bona operatio fieret. Et merito hoc expeto a te, quia tu es Deus meus; et sicut non potui subsistere in prima creatione nisi per te, ita non possum perseuerare in uoluntate tua, nisi per  donum gratie tue. Spiritus tuus. Modo confisus de misericordia Dei, ne uideatur ex diffidentia orasse, ad consolationem et confortationem aliis penitentibus certum denuntiat futurum, quod orauit dicens: O Domine, sic erit ut oraui. Spiritus tuus qui bonus est in natura sui, mihi etiam effectus bonus, deducet et me, id est, commutabit de eo quod eram terra proferens spinas et tribulos, in terram rectam, id est, in hoc quod sim terra fecunda, apte respondens bene serenti. Illa enim terra iusta est, que reddit semen quidquid ei committitur. Et hoc non facies ex meritis meis, sed propter nomen tuum, id est gloriam tuam: uiuificabis me in equitate tua, id est, in preceptis tuis, que dicenda sunt equitas, qui prius mortuus eram in iniustitia. Educes de tribulatione.  Et non tantum uiuificabis me secundum restitutionem uirtutum, sed etiam educes animam meam de angustia praue conscientie, condonando mihi peccatum: et propter hoc disperdes omnes inimicos meos interiores, prauas scilicet suggestiones, me circumquaque impugnantes. Et hoc non ex merito meo, sed in misericordia tua. Et pedes omnes. Non solum prauas suggestiones disperdes, sed et omnes qui tribulant animam meam, siue interiores siue exteriores inimicos perdes, id est inefficaces reddes. Quod iustum est, quoniam ego seruus tuus sum, id est, quia uoluntates meas postpono, et tuas in omnibus exsequar sancti Ambrosii sententia in Hexameron: Non semper malum est non obedire precepto. Si enim bonum est preceptum, honesta  est obedientia. Quod si improbum est preceptum, non obedire utile est. Ergo non semper malum est non obedire precepto. Sed bono precepto non obedire, improbum est. Bonum est autem et operatorium cognitione boni, maligni autem et non operatorium cognitione mali. Utrum igitur bonum an malum sit preceptum noscere debemus, quoniam quidem Deus inquit: »Ecce Adam quasi unus ex nobis factus est, sciens bonum et malum« . Preceptum legis Primogenitum asine mutabis oue . Asine ergo primogenitum, hoc est, immundum, iubet mutare oue, que munda et apta sacrificio est: hoc secundum litteram. Si quis autem sensum spiritalis legis altius prosequatur, considerabit  quod asina laboriosum animal sit, ouis fructuosum. Fructum ergo dicit mutandum labore, ut finis operis sui sit fructus. Aliter: Omnem laborem tuum, omnem industriam, puro et simplici commendabis affectu. Si autem non mutabis, redimes. Iubetur ergo secundum litteram, ut animal aliud pro immundo animali offeratur, aut pretium, ne inter decimas fructuum uel minus aliquod, uel immundum uideatur offerri. Intellectus autem profundior liberandam animam tuam docet, ut desistat ab his que fructum non habent. Qui enim redimit, se liberat et quodam eximit debito. Relinquenda sunt opera que uerum fructum bonosque processus habere non possunt: qualia sunt omnia ista mundana, quorum usus non potest esse diurnus. In quibus ipse nudus et uere uacuus est effectus.



PSALMUS CXLIII. PSALMUS DAuID AD GOLIATH.


»Benedictus Dominus Deus meus, qui docet manus meas ad prelium, et digitos meos ad bellum. Misericordia mea et refugium meum, susceptor meus et liberator meus. Protector meus et in ipso speraui, qui subdis populum meum sub me. Domine, quid est homo quia innotuisti ei? aut filius hominis, quia reputas eum? Homo uanitati similis factus est, dies eius sicut umbra pretereunt. Domine, inclina celos tuos, et descende: tange montes, et fumigabunt. Fulgura coruscationem, et dissipabis eos: emitte sagittas tuas, et conturbabis eos. Emitte manum tuam de alto, eripe me, et libera me de aquis multis, et de manu filiorum  alienorum. Quorum os locutum est uanitatem, et dextera eorum dextera iniquitatis. Deus, canticum nouum cantabo tibi, in psalterio decachordo psallam tibi. Qui das salutem regibus, qui redemisti Dauid seruum tuum de gladio maligno, eripe me. Et erue me de manu filiorum alienorum, quorum os locutum est uanitatem, et dextera eorum dextera iniquitatis. Quorum filii, sicut nouelle plantationes in iuuentute sua. Filie eorum composite, circumornate ut similitudo templi. Promptuaria eorum plena, eructantia ex hoc in illud. Oues eorum fetose, abundantes in egressibus suis, boues eorum crasse. Non est ruina macerie neque transitus, neque clamor in plateis eorum. Beatum  dixerunt populum cui hec sunt: beatus populus cuius Dominus Deus eius.«



ENARRATIO.

Psalmus iste est Dauid, id est, cuiusque fidelis, qui est manu fortis, uel uisu desiderabilis. Dauid dico, pugnantis contra Goliath , id est, diabolum et membra eius, id est, contra hereticos et omnia uitia interiora. Non ideo autem ponit Goliath, quod interpretatio nominis huius hic aliquid operetur, nisi secundum rei gestionem. Sicut enim carnalis Dauid interfecit Goliath, et hoc in petra, ita in spirituali certamine fideles, Christo mediante, expugnant inimicos tam interiores quam exteriores. Qui fideles agunt in hoc psalmo, referentes gratiarum  actiones Deo pro eo quod reddit eos ita doctos in pugna, ut non succumberent in impugnatione inimi corum; et hoc ad instructionem minus perfectorum scilicet ut cum impugnantur, orent doctrinam preliandi a Domino. Et cum eam consecuti fuerint, non in se, sed in Domino glorientur.

Benedictus Dominus. Dominus Pater qui Dominus meus est secundum gubernationem, et Deus meus, secundum creationem, sit benedictus, hoc est, glorifico eum, gratiarum actiones referendo, et omnia que in me fiunt bona, sibi ascribendo: tum ex illa consideratione, quia Dominus est in rebus, tum eo respectu, quia est creator meus, tum etiam ex beneficio mihi collato, scilicet quia docet manus meas ad prelium, id est, quia instruit et facit me doctum ad preliandum contra acriorem et uehementiorem impugnationem,  siue illa sit interior, siue exterior. Fit enim aliquando exterior impugnatio, que magis est uehemens, ut impugnatio philosophi et subtilis heretici. Aliquando non adeo uehemens, utpote illa que fit ab indoctis hereticis. Eodem modo interior alia suggestio magis impugnat quam alia. Et ideo sit Dominus benedictus, qui docet digitos meos ad bellum, id est, quod doctum me facit ad bellandum contra remissiores impugnationes siue interiores, siue exteriores, ut mihi non preualeant. Sola similitudo notanda est in eo quod ponit manus et digitos. Quoniam enim res gladio cominus agitur et manibus, maius est periculum, quam cum sagittis ceterisque missilibus eminus agitur, quia uitari facilius possunt;  ideoque per manus gladiatura, per digitos missilium iactura designatur. Misericordia mea. Misericordiam fecit Dominus cum Dauid, quando eum ultimum de fratribus suis per Samuelem ad regale culmen elegit . Refugium, quando ei consilium dedit ut hostem suum deiiceret, quem gladio non poterat . Susceptor, quando fecit eum a Saule suscipi in generum . Liberator, cum eum a periculo regie indignationis eripuit . Protector, cum in spelunca latens, in salutem regis ultionem suscepit . Aliter: Inde Dominus sit benedictus, quoniam est misericordia mea, id est, quia gratis instituit et doctum me fecit ad preliandum. Licet enim ex meritis conferret doctrinam preliandi, tamen glorificandus  esset; sed multo magis, cum ex sola gratia hanc largiatur. Et in ipso prelio ita me animauit Spiritu sancto, quod fuit refugium meum, quia cum quadam securitate pugnaui, ut non timerem ultra succumbere. Non dicit se ex toto securum, cum dictum sit: Qui stat uideat ne cadat ; sed dicit hoc ad respectum prioris status, in quo uehementer timuit, et ad respectum alterius, sicut aliquis ex graui infirmitate aliquantulum conualescens, diceret sibi bene esse, cum tamen nondum ex toto liberatus esset. Et non tantum ex hoc presenti beneficio sit benedictus, sed etiam ex primordiali beneficio, qui fuit susceptor, id est, procurator meus in baptismate, restituendo debilitatem nature in libertatem  rationis et liberi arbitrii. Ideo etiam glorifico eum, quia fuit liberator meus, id est, quia eripuit me ab inimicis persequentibus a tergo in baptismate, id est, ab actuali et originali peccato. Protector meus, et ideo sit benedictus, quia cum post primordialem liberationem insurgerent inimici, fuit protector meus ab incursantibus inimicis, scilicet uitiis, ne me possent uulnerare: et ideo per preteritum dicit, in ipso speraui, ut ostendat se dudum talem spem habuisse, et pro preteritis beneficiis illa uera et futura bona que sunt in ipso sperare. Hec etiam sit causa benedicendi, quia subdit sub me, id est mihi populum meum, id est hereticos uel alios inimicos, meos factos, id est mihi conformes. uel subiecit mihi populum, id est, uitia ex proprie  carnis natura nascentia, hoc est: fecit me dominari omnibus meis illicitis motibus. Domine, quid est homo? Non tantum benedico te, Domine, ex his beneficiis que mihi singulariter contulisti, sed etiam ex communibus, ex his scilicet, quia quid est homo, id est, magnum et egregium aliquid, magneque dignitatis est homo; et hoc non ex se, sed quia innotuisti ei, id est, quia teipsum notificasti ei secundum fidem et cognitionem. Aut potius eo respectu dicam, quid est filius hominis, id est, filius primorum peccatorum et filius perditionis, et qui erat filius mortis, quod tu reputas eum? hoc est memoriam eius habes, illum iustificando, et alia carismata ei dando. Si enim simpliciter attendo quia innotuisti homini, magnum aliquid eum inuenio. Si uero illud attendo quia  reputas eum, id est, rememoras, id est, quia habes eum in memoria, ponendo in bona deuotione et operatione, qui prius erat obnoxius perditioni, magis inuenio aliquid magnum illum. Sed si utrumque similiter attendo, multo magis eum magnum considero. Aliter: Domine, quid est homo? [a 1Kb] Remigius: Sub interrogatione et despectu dicendum est, quid est homo? quasi puluis qui nullam habet firmitatem, quia innotuisti ei inestimabile deitatis arcanum. Aut filius hominis? Idem respondeatur, quia reputas eum in ouibus tuis, in numero predestinatorum: Homo uanitati. Ex eo quidem magnus est homo, quia tu innotuisti ei, et eum reputasti: sed per se similis factus est uanitati, id est, in primo parente peccando fecit se similem uanitati, id est, quodammodo accedit  ad nichilum, id est, commutabile, ut nichil efficeretur. Ostendit in parte quomodo »similis factus sit uanitati, Dies eius sicut umbra pretereunt.« Ac si dicat: Inde potest uideri quia accessit ad nichilum, quoniam dies eius, id est uita eius, id est hominis, preterit sicut umbra, que nunquam permanet in eodem statu. Et eodem modo etas ipsius uanitas est. Ipse enim de infantia transit ad pueritiam, inde in  adolescentiam, post in iuuentutem, inde in senectutem. A qua uanitate, id est, a quo defectu quandoque subtrahetur, sicut in anima est subtractus a quadam uanitate, id est a peccato. »Domine, inclina celos.«

Facta gratiarum actione pro se singulariter et pro communi beneficio, orat pro illis quos Dominus nondum sublimes ostendit, quibus nondum innotuit, dicens: O Domine, cum tante dignitatis sint fideles tibi seruientes, sicut dictum est, ut etiam illi qui adhuc sunt animales, efficiantur docti ad preliandum: celos tuos, id est, predicatores tuos qui sublimes sunt in contemplatione deitatis tue, inclina, id est, fac conscendere a sublimitate intellectus ad modum capacitatis infirmorum. Et tali modo descende, id est, in quadam parte illis innotesce, saltem in historiali  scientia, ut intelligant de natiuitate et passione tua, quia nondum conscenderunt ad illa superiora. Et quia predicatio eorum inefficax sine operatione tua, tange montes, id est, elatos huius seculi, manu misericordie interius sollicita et terrore future pene. Et tali modo fumigabunt, id est, lacrymosas preces emittent pro eo quod in infidelitate perstiterunt. Aliter: »Domine, inclina celos.« Remigius: Inclinatio celorum fuit, quando ad hominem honor supernorum descendit: »Fulgura coruscationem.« Et quia non sufficeret sola inclinatio celorum, addit: »Fulgura coruscationem,« id est, manifesta miracula que illuminent mentes eorum. »Et dissipabis eos,« id est, tali modo separabis eos a massa perditorum. Et postquam descenderis in innocentiam eorum secundum  fidem, »emitte sagittas tuas,« id est, manifesta eis precepta et instituta bene uiuendi, que dicuntur sagitte, quia infigunt corda auditorum, et interimunt uitia saluti contraria. uel sagittas dicit apostolos, qui predicatione quasi pennata iacula hominum pectora transfoderunt Et per emissionem sagittarum conturbabis eos de preterita uita. Cum enim audierint, castitati et sobrietati ceterisque uirtutibus insistendum, priorem uitam prauam fuisse intelligent. »Emitte manum tuam.« Facta oratione pro illis qui adhuc in dignitate sua remanserant, orat pro se ita: Non tantum oro pro ceteris fidelibus, sed etiam pro me. »Emitte manum tuam,« id est, manifestum fac mihi auxilium tuum, id est, de omnipotentia tua, ut sicut potens es, ita potenter opereris in me: et  secundum hoc dico emitte manum tuam, ut per potentiam tuam eripias me de aquis multis, id est de doctrinis diuersis. In ecclesiastica enim doctrina non est multiplicitas, sed una fides, unum baptisma : et ita oro eripe, ut liberes me, id est, quadam libertate facias me contra agere, ne timeam subuerti; et non solum eripe me de erroribus hereticorum, sed et de manu, id est, operatione eorum  qui aliquando fuerunt Ecclesie filii, sed modo sunt alieni recedentes ab unitate Ecclesie. Aliter: Emitte manum tuam. Remigius: Manum dicit Dominum saluatorem, quem uenire deprecatur, ut liberet mundum, de alto, id est, de potestatis excelso. De aquis, id est, de populis undosis, et quasi procella concitatis. De manu filiorum alienorum, qui fidelibus parcere nesciunt, et diabolo generantur. Quorum os locutum. Ideo rogo de doctrina eorum eripi, quia os eorum locutum est uanitatem, mendacium scilicet, non ueritatem. uanum est omne quidquid ueritati contrarium est. Ideo oro eripi de conformitate eorum, quia dextera, id est, operatio, eorum que uidetur bona, dextera est iniquitatis, id est, intendens ad iniquitatem. Ideo enim bene operantur, ut facilius  decipiant. uel dextera, id est, prosperitas ipsorum, unde eleuati, licentiam peccandi assumunt. Deus, canticum nouum. O Deus, si liberaueris me de aquis multis, cantabo tibi canticum nouum, id est, laudabo te in obseruatione noue legis. Psallam etiam tibi, id est, bene operabor ad honorem tuum in psalterio decachordo, id est, in anima concorditer resonante, in completione decem preceptorum ueteris legis. Ideo dicit, in anima psallam, ut ostendat quia in uoluntate et affectione bene operatur. Multa enim opera fiunt exterius, quorum anima non est particeps, quia nulla est in eis affectio. Quia das salutem regibus. Reperit orationem suam, ut ostendat quia non potest aliunde saluari. Et ut necessitatem eripiendo ostendat, Eripe me, inquit, de gladio maligno,  id est, de erroribus hereticorum, qui interimunt animam. uel de gladio diaboli qui est malignus, quia diuidit a bonis. Christi uero gladius est benignus, quia separat a malis. Sicut enim uerbum Dei dicitur gladius anceps, et bonus est, quia de utroque testamento incidit ad salutem; sic praua hereticorum doctrina gladius est, quia de utroque testamento assumit; sed malignus, quia totum ad damnationem redigit. Et merito te oro ut eripias, quia tu tantus es, quod das salutem, subaudis omnimodam, scilicet hic secundum uirtutes et bona opera, et tandem gloriam eternam: regibus, id est, hic se ipsos spiritualiter regentibus. Et tantus es et talis, quod redemisti Dauid seruum tuum, id est unumquemque fidelem et tibi deuotum et uiriliter agentem, redemisti per sanguinem  Filii tui. Eripe me, inquam, de gladio maligno, »et erue me de manu filiorum alienorum.« Ideo hoc totum repetit, ut supponat multas causas, quare pro huiusmodi periculo multoties orandum sit, ita: Ideo, Domine, necesse est ut eripias me de aquis multis et de manu hereticorum, quia filii eorum sicut nouelle plantationes, id est, cogitationes et sententie eorum sunt comparabiles arbusculis nouiter plantatis. Exponit secundum quid sint comparabiles illis: ita in iuuentute sua, id est, in hoc quod quotidie noue inueniuntur, et cum ueteribus sententiis adiunguntur, comparabiles sunt nouis plantationibus, que nouiter facte, numero aliorum sepius conferuntur. Et ideo necesse est ut me liberes. Filie  eorum composite, circumornate, id est, uerba eorum sunt ornata, subaudis omni genere exhortationis - et non in parte tantum, sed undique. Filios uocat cogitationes, et filias uerba, feminino genere: ideo scilicet, quia filiabus maior cultus solet adhiberi: et sicut magis ipse filie solent inescare homines, sic uerba hereticorum magis nocent quam cogitationes. Si enim tantum cogitarent, nequaquam heresi sua tot simplices et idiotas dolose irretirent. Et ideo necesse est ut me liberes, quia uerba eorum sunt ut similitudo templi: id est, reuera similia uerbis templi, id est, fidei. Sicut enim uiri catholici Deum trinum et unum et quedam alia annuntiant, ita et ipsi: et hoc modo uerba eorum similia sunt uerbis fidei, que fides ideo templum dicitur,  quia sicut in templo hostie offerri precipiuntur, ita in fide omnem bonam operationem Deo offerre iubemur, et extra catholicam Ecclesiam non est locus ueri sacrificii. Et ideo necesse est ut me liberes, quia promptuaria eorum plena: quia in grammatica eorum, ubi multiplices sententie continentur ad modum celle diuitis, in qua multa poculorum genera reconduntur: et inde, id est, ex ipsa plenitudine sunt eructantia, id est, extra mittentia, subaudis multas argumentationes, eorum lico, transeuntium ex hoc in illud, id est, ex ueteri Testamento in Nouum, uel ex argumentatione in argumentationem, uel ex una ratione in aliam rationem. Et ideo necesse est ut liberes me, quia oues eorum, non dico simplices et idiotas, qui sunt inter eos, sed fetose oues,  id est, magistri eorum alios in errorem parientes, sunt abundantes, id est, multos fetus habentes, subaudis non secundum illum statum quo ingressi sunt ad fidem, sed in egressibus suis, id est, secundum illum statum quo egressi sunt a fide. Et ideo necesse ut me liberes, quia boues eorum crasse, id est, ipsi iidem magistri eorum sunt copiosi in diuitiis; et quod scientia nequeunt, nummorum impensa efficiunt. Oues uocat magistros eorum, propter debilitatem nimiam animi; fetosas, quia alios in errorem pariunt; boues crassas, propter nimiam deceptionem. uacca etenim pinguis citius taurum decipit, quam ouis arietem. Et ideo necesse est ut me liberes, quia »Non est ruina macerie,« id est, argumentationes eorum, id est, complexe rationes  dirui non possunt. Et ideo libera me, quia neque transitus, subaudis est in argumentationibus eorum, id est, multi quia resistere nequeunt, ubi sepius capiuntur: »neque clamor in plateis eorum,« id est, istud non est causa, sed ita continuatur: quamuis sint ignominiosi et diuites et magistri aliorum, non est tamen clamor, id est, subtilitas et intensio in rationibus eorum. Clamor enim et subtilitatem et intensionem designat. Unde sepius Dominus in Euangelio clamasse dicitur, non quantum ad uocis altitudinem, sed quantum ad orationis intensionem et subtilitatem. Et ideo non est clamor in rationibus illorum, quia in plateis, id est, in amplitudine erroris et aliorum uitiorum sunt. Et ideo necesse est ut me  liberes, quia populum cui hec sunt, uidelicet predicta copia uerborum, ut possunt transire ex hoc in illud, et diuitie, et quorum rationes a nullis uel a paucis possunt constringi, illum, inquam, populum talem stulti homines dixerunt beatum. Mea uero sententia hec est, quia ille est »beatus populus, cuius Dominus« ipse est idem quod est Deus eius, id est, creator eius.



PSALMUS CXLIu. LAUDATIO IPSI DAuID.

»Exaltabo te, Deus meus rex, et benedicam nomini tuo in seculum, et in seculum seculi. Per singulos dies benedicam tibi, et laudabo nomen tuum in seculum, et in seculum seculi. Magnus Dominus et laudabilis nimis, et magnitudinis eius non est finis. Generatio et generatio laudabit opera  tua, et potentiam tuam pronuntiabunt. Magnificentiam glorie sanctitatis tue loquentur, et mirabilia tua narrabunt. Et uirtutem terribilium tuorum dicent, et magnitudinem tuam narrabunt. Memoriam abundantie suauitatis tue eructabunt, et iustitia tua exsultabunt. Miserator et misericors Dominus, patiens et multum misericors. Suauis Dominus uniuersis, et miserationes eius super omnia opera eius. Confiteantur tibi, Domine, omnia opera tua, et sancti tui benedicant tibi. Gloriam regni tui dicent, et potentiam tuam loquentur. Ut notam faciant filiis hominum potentiam tuam, et gloriam magnificentie regni tui. Regnum tuum regnum omnium seculorum, et dominatio tua in omni generatione et generationem. Fidelis Dominus  in omnibus uerbis suis, et sanctus in omnibus operibus suis. Alleuat Dominus omnes qui corruunt, et erigit omnes elisos. Oculi omnium in te sperant, Domine, et tu das escam illorum in tempore opportuno. Aperis tu manum tuam, et imples omne animal benedictione. Iustus Dominus in omnibus uiis suis, et sanctus in omnibus operibus suis. Prope est Dominus omnibus inuocantibus eum, omnibus inuocantibus eum in ueritate. uoluntatem timentium se faciet, et deprecationem eorum exaudiet, et saluos faciet eos. Custodit Dominus omnes diligentes se, et omnes peccatores disperdet. Laudationem Domini loquetur os meum, et benedicat omnis caro nomini sancto eius, in seculum, et in seculum seculi.«



 ENARRATIO.

In hoc psalmo continetur laus attribuenda ipsi Dauid, id est, Christo. In hoc autem tractatu quique fideles perfecti post apostolos ex persona sua exhortantur, alios laudare Dominum ex consideratione sui ipsius, illos uero, qui modo ideo ad hoc promoti sunt, ut laudent Dominum, propter ipsum admonent, ut saltem ex consideratione operum eius laudent eum, ut sic tandem promoueantur ad eum laudandum propter ipsum, sic dicentes:

Exaltabo te, Deus meus rex, id est, Domine, qui es creator et rector meus; Exaltabo te, scilicet actiua uita, scilicet secundum uirtutes et bona opera, et benedicam nomini tuo, id est, laudabo te  ex consideratione nominis tui, benedictione eunte in seculum seculi, id est, laudabo te contemplatiua uita que in presenti agitur secundum quod possibile est, et in futuro perfectius habebitur. Et hoc faciens, per singulos dies, id est, per singulas uirtutes benedicam tibi, id est, ascribam tibi singulas uirtutes que mihi inerunt, siue in presenti, siue in futuro. uel ita: Benedicam, inquam, tibi, id est, laudabo te  et actiua et contemplatiua uita, et hoc per singulos dies, id est, in prosperis et aduersis. Et merito laudabo te, quia Dominus magnus est, id est, ita potens est quod magnitudinis eius, id est, potentie, non est finis, id est, non potest alicuius creature intellectu comprehendi; uel non est finis, id est interminabilis est quantum  ad localem capacitatem; uel, non est finis, scilicet secundum tempus, id est eterna est, et cum tantus sit, est etiam laudabilis in natura sua nimis, id est, plus quam cogitari uel dici possit. Ego, inquam, laudabo te ex consideratione tui ipsius, quia scio te magnum et laudabilem: alii uero qui ad hoc non sufficiunt laudabunt te ex consideratione operum tuorum, et hoc, quandiu generatio generationi succedit. Hoc est quod dicit: »Generatio et generatio laudabit opera tua,« hoc est, laudabunt te ex consideratione operum tuorum, uidelicet celi et terre, maris et aliorum uisibilium, et horum admiratione potentiam tuam pronuntiabunt, id est, te potentem et laudabilem probabunt et propter hec loquentur, scilicet inter se et aliis, magnificentiam  glorie sanctitatis tue, id est, magnificam gloriam quam sanctis tuis attribuis. uel ita: Loquentur te magnifice gloriosum ex consideratione sanctorum tuorum et insuper mirabilia tua narrabunt, ut est resurrectio mortuorum et talia: et preter hec dicent apud se interius et aliis uirtutem terribilium tuorum, id est, potentiam tuam qua huiusmodi uindictas operaris iusto iudicio tuo per quas terreantur homines, ut in Anania et Saphira, qui beato Petro mentiti sunt , et in aliis. Et etiam magnitudinem tuam narrabunt, id est, potentiam tuam qua tu in presenti sanctos tuos promoues in omnem sanctitatem, et propterea eructabunt, id est, plene enuntiabunt, memoriam abundantie suauitatis tue, id est, abundantem misericordiam tuam per quam  memor fuisti hoc facere, quorum ante uidebaris quasi oblitus fuisse, uidelicet sanctitatem, miracula, promotionem sanctorum tuorum in uirtutes et bona opera. Et iustitia tua exsultabunt, id est, exsultanter proferent iustitiam tuam, hoc est, terribilia opera tua dicent esse iusta, et ipsi dicent hec predicta esse, miserationes Domini, sanctitatem, miracula, promotiones sanctorum in hac uita. Et recte, quia ita est in re. Est enim Dominus miserator, id est, faciens omnes has miserationes, et est misericors, et non utcunque, sed multum misericors. Posita hac uoce que est miserator, dictum erat quia est misericors: sed ideo hanc uocem supposuit, quia uoluit addere, multum misericors est et patiens.  Patienter enim omnem peccatorem exspectat et illum quem uidet nunquam esse conuertendum, et ideo tandem grauius puniendum: non tamen ea intentione perdendum exspectat ut sic tandem acrius eum puniat, cum sit pius et misericors, sed summa et ineffabili elementia sua illum patienter sustinet, nec se ipsum negare potest , qui, quod suum est, in presenti omnibus misericorditer exhibet: licet peccator quod suum est usque in finem negligenter operetur, unde tandem iusto Dei iudicio acrius puniri promeretur. Suauis est Dominus, id est, dixi quia Dominus est miserator, et ita est. uere Dominus est suauis, id est miserator uniuersis, id est huiusmodi hominibus, liberis et seruis, sapientibus et stultis, senibus et pueris, et aliis cuiuscunque sint conditionis  et sexus. uel ita: ipse est suauis uniuersis, id est multum miserator. Et miserationes eius super omnia opera eius, id est, sunt super huiusmodi opera eius, ut est castitas, et quelibet cetere uirtutes. Multis enim castitate et aliis uirtutibus ab eo datis usque in finem digne perseuerare concedit, et ideo dictum est super opera, ac si diceret: preter hoc quod dat uirtutes, dat etiam in eis perseuerare.

Postquam modo dicit: generatio et generatio laudabit Dominum ex consideratione operum eius, et sanctitatis, et miraculorum, et hoc ex abundanti misericordia eum fecisse eructabit, et hoc ipsum sua auctoritate asseruit; quia ipse est miserator et misericors dicit, orando illud idem quod dixit pronuntiando, ita: Confiteantur tibi, Domine, omnia  opera tua, id est oro, Domine, ut opera tua uisibilia sint materia hominibus confitendi tibi, id est laudandi te, et dixi quod ipsi loquentur te gloriosum ex consideratione sanctorum tuorum, et sic eueniet. Sancti tui benedicant tibi, id est, homines laudent te ex consideratione sanctorum tuorum. Gloriam regni tui dicent; ab illo loco ubi dixit, et iustitia tua exsultabunt, usque ad hunc uersum est interpositio; qui ita continuatur: Exsultabunt, ut dixi, iustitia tua, et preter hoc dicent gloriam regni tui, id est, predicabunt beatitudinem illius glorie quam habituri sunt illi qui erunt regnum tuum, et etiam potentiam tuam loquentur, id est, pene illius immensitatem qua impii afficientur. Et ideo predicabunt illam potentiam: Ut notam faciant filiis hominum potentiam  tuam, id est, ut hominibus illam notam faciant, et sic a uitiis terreantur. Et ideo predicabunt gloriam regni tui, ut notam faciant hominibus gloriam magnificientie regni tui, id est, magnificam gloriam quam habebunt illi in quibus regnabis, et sic ad eam appetendam magis accendantur; et propterea dicent: Regnum tuum regnum omnium seculorum, id est, gloriam tuam dicent esse gloriam datam aliquibus de omnibus seculis et de omnibus generationibus, a primo iusto usque ad nouissimum iustum, nunc secundum animam, et tandem secundum utrumque: hoc est, predicabunt gloriam tuam esse eternam. Aliud est predicare gloriam simpliciter, aliud est illam gloriam esse eternam: et hoc predicabunt  quia dominatio tua in omni generatione et generationem, hoc est pena malis illata erit et in hac generatione, que modo dici potest omnis secundum diuersos status hominum, et in illa generatione que una erit, uidelicet in resurrectione, hoc est, eterna erit. Iam enim incipit a primo iniquo, et permanebit in eternum; et ne aliquis irrationabiliter fretus misericordia Dei, putaret penam illam non esse perpetuam, confirmat sic: uere utrumque erit eternum, et gloria iustorum, et pena malorum, quia fidelis Dominus, id est uerax est in omnibus uerbis. Etsi ipse uerax est in omnibus promissis suis, tunc et in promissione glorie et in comminatione pene eterne. Hoc ualet quantum ad hoc ne quis applaudat sibi dicens Deum misericordem esse, et  sic neminem eternaliter punire. Et, ne iterum alicui uideatur non recte agere, si pro temporali commissione eternam sumeret uindictam et ita uellet remouere penam, dicit: Et sanctus in omnibus operibus suis, id est non est ita ut tibi uidetur, sed iustus et rectus Deus est, non solum in inferendo penam eternam, sed in omnibus quecunque operatur. Sola remotio est, et quia ipse est uerax in promissione glorie, ideo Alleuat Dominus, id est, ad se leuat, id est, glorificat omnes qui corruunt, id est, omnis modi corruentes, scilicet in peccata, alleuat, dicit iuxta illud: Nemo ascendit in celum, scilicet per se, nisi Filius hominis . Et ut illos alleuet, in primis erigit, sed secundum remissionem peccatorum in hac uita, omnes elisos, id est, omnis modi confractos,  scilicet in peccatis. Et postquam erecti sunt: Domine, oculi omnium, scilicet interiores, id est, ratio et liberum arbitrium, sperant in te, id est, spem suam ponunt in te, exspectantes ut des illis escam, id est doctrinam spiritualem. Ipsi hoc expetunt, et tu das escam illorum, id est, illis aptam et necessariam in tempore opportuno, id est in hoc seculo, ubi opportunum est fideles spiritualiter doceri. Et in dando illis escam spiritualem, aperis tu manum tuam, id est largus es, et est dictum a similitudine alicuius manum aperientis ad largiendum, et per hoc quia largus es, imples omne animal benedictione, id est, large imples omnem humilem et mansuetum spirituali doctrina. Et non solum Dominus erigit illos, et dat abundanter escam spiritualem, sed etiam uoluntatem  timentium se, id est, diligentium se faciet, et deprecationem eorum exaudiet, id est postulationem eorum, hanc scilicet, saluos faciet illos. Hanc salutem dabit illis, scilicet bonam uoluntatem et bonam operationem. Hoc inquam, faciet iustus Dominus in omnibus uiis suis, et per hoc patet illum facturum uoluntatem eorum, quia et ipse hanc talem uoluntatem haberi precipit, et iustus est in his precipiendis, id est, iuuabit eos quia ipse dat hec mandata, tum quia iusta sunt, tum quia ipsi uolunt: et per hoc potest uideri quia faciet uoluntatem eorum, id est, quia non denegabit eis que uolunt, quia sanctus est in omnibus operibus suis. Ipse, inquam, faciet uoluntatem illorum, et deprecationem exaudiet, et  hoc, non diu prolongabit, sed prope est Dominus, id est paratus est omnibus inuocantibus eum, illis scilicet qui eum inuocant in ueritate, id est uera intentione, scilicet que expetenda sunt et qualiter expetenda sunt postulantes. Et non solum faciet uoluntatem illorum dando eis uirtutes et bona opera, sed etiam custodit Dominus omnes diligentes se, id est, facit eos perseuerare in ipsis donis, illos custodiet, et omnes peccatores disperdet, id est, peccatores commodis damnabit, hic secundum maiorem excecationem, in futuro secundum eternam ultionem. Et quia hec predicta bona Dominus faciet, ideo non solum cor, sed etiam os meum, laudationem Domini loquetur os meum, id est, ea que ad laudem eius attinent annuntiabo, et meo exemplo benedicat omnis caro  nomen sanctum eius, id est, omnis modi carnalis laudet eum, scilicet benedictione duratura, in seculum, id est per totum seculum, et in seculum seculi, id est per aliud seculum.



PSALMUS CXLu. ALLELUIA AGGEI ET ZACHARIAE.

»Lauda, anima mea, Dominum, laudabo Dominum in uita mea, psallam Deo meo quandiu fuero. Nolite confidere in principibus, in filiis hominum, in quibus non est salus. Exibit spiritus eius, et reuertetur in terram suam: in illa die peribunt omnes cogitationes eorum. Beatus cuius Deus Iacob adiutor eius, spes eius in Domino Deo ipsius qui fecit celum et terram, mare et omnia que in eis sunt. Qui custodit ueritatem in seculum, facit  iudicium iniuriam patientibus, dat escam esurientibus. Dominus soluit compeditos, Dominus illuminat cecos. Dominus erigit elisos, Dominus diligit iustos. Dominus custodit aduenas, pupillum et uiduam suscipiet, et uias peccatorum disperdet. Regnabit Dominus in secula, Deus tuus, Sion, in generatione et generationem.«



ENARRATIO.

In hoc psalmo admonent fideles perfecti minus perfectos ut non confidant in carnalibus dominis, ponentes in eis spem temporalis sustentationis, qui nec uelle nec posse habent nisi gratia diuine permissionis, que confidentia multis fuit causa homicidii, et cetera nefanda operari: sed Deum laudent, et in eum tantum sperent a quo omnis salus procedit. Ut  autem admonitio eorum commendabilior habeatur, primum ostendunt se in eo esse ad quod alios hortantur.

Lauda, anima mea, Dominum. Sunt hec uerba cuiuslibet perfecti fidelis seipsum exhortantis et sibi respondentis propter diuersas naturas, scilicet rationabilitatem et sensualitatem, hoc modo: Tu, anima mea, que sensibus tuis male utendo a Domino discessisti, lauda Dominum, scilicet bene utendo uisu, auditu et ceteris sensibus tuis, et sic erit. uere laudabo Dominum in uita mea, id est, in omnibus sensibus meis, hoc est, in recta administratione sensuum meorum. Et hoc non ad horam scilicet, sed psallam Deo meo, id est, laudabo Deum meum, scilicet hoc modo, quandiu fuero, scilicet in hoc seculo, et est  hic positus effectus pro causa, lauda pro confide. Confidentia enim causa est ut aliquis laudet eum in quo confidit. Dixi quia laudabo, quare et uos laudate Dominum. Et ut illum laudare possitis, nolite confidere in principibus; id est, non ponite spem uestram in hominibus ea consideratione quia sunt principes et potentes. In filiis hominum, quasi diceret: Licet sint principes, non tamen aliis hominibus digniorem et honestiorem genituram uel natalem habuerunt. In quibus non est salus, id est, in quorum potestate non est salus temporalis, id est, neque uelle, neque posse habent ut uobis prosint in hoc mundo nisi Deus eis dederit, et ideo in illis sperandum non est, sed tantum in Domino. Et per hoc patet quia illi nichil possunt ex se, quia exibit spiritus  eius, scilicet principis ab eo, et reuertetur in terram suam, id est, non solum morietur, sed etiam redigetur secundum corpus in puluerem, unde factum est, et tunc in ipso exitu peribunt omnes cogitationes eorum, id est, non solum amittent uelle et posse alicui obesse et prodesse, sed nec etiam inde ulterius cogitabunt, quare miseri sunt qui in eis confidunt: ille uero beatus est cuius Dominus Deus Iacob adiutor eius, id est, qui eum, quem habet Creatorem, habet et adiutorem, et non alium Deum, sed illum qui est Deus Iacob, id est, luctantium. Hoc dicendo, admonet qui a Deo adiuuari uolunt oportere luctari cum uitiis, non otio sese dare aut uoluptati. Et inde constat quia Deus adiutor erit eius, quoniam spes eius in Domino Deo ipsius, id  est, quia sperat in eum et non in alium. Et non frustra sperat, quia ita potens est quod »fecit celum et terram, mare et omnia que in eis sunt«. Et quia omnia creauit ex nichilo, confidentem in ipso facile potest adiuuare. Et non solum potens est, sed etiam uerax. Hoc est quod dicit: qui custodit ueritatem in seculum, id est, similis est alicui obtinenti illam uim animi quod illud implet quod promittit, et hoc non ad horam, sed per totum hoc seculum, et ideo non frustra sperat in eum, quia ipse tam potens est quod patientibus iniuriam, id est, tribulationes scilicet pro nomine eius, facit iudicium, scilicet illos hic magis ac magis custodiendo, et tandem glorificando, et malos puniendo; et etiam dat escam esurientibus, id est, sperantibus  in ipso, necessarium uictum quantum ad corpus sustentationem suggerit. Et preterea Dominus soluit compeditos, scilicet praua consuetudine peccati, ut libere ei ualeant famulari. Et non solum hoc facit, sed etiam illuminat cecos, scilicet secundum moralem scientiam quod necesse est omnibus saluandis, aliquos uero, uidelicet perfectiores, secundum spiritualem intelligentiam: et insuper erigit, scilicet secundum remissionem peccatorum elisos, id est, fractos in peccatis: et postea illos iustos, scilicet factos dirigit, id est, promouet ad altiora, et deinde custodit aduenas, id est, facit perseuerare in bono illo qui hic se cognoscunt esse aduenas et peregrinos, et pupillum, id est, illos qui a se uero patre  per criminalia discesserunt propter auaritiam. Et uiduam, id est, illos qui se a marito uero amando temporalia per cupiditatem discesserunt suscipiet, id est, etiam illis condonabit peccata, si digne penituerint. Et non solum remittet, sed etiam uias peccatorum, id est prauas conscientias que sunt uia ad peccata, disperdet, id est, prorsus destruet. Nota hec omnia que hic dicta sunt, uidelicet quod Dominus faciet iudicium iniuriam patientibus, et soluit et erigit, et cetera que sequuntur, esse causas et quasi probationes, quia ipse uere potens est adiuuare sperantes in se. Regnabit Dominus in secula Deus tuus Sion, id est, o Sion, hec predicta facit gubernator et creator in fidelibus suis, et hoc non horarie, sed isto modo regnabit in secula, id est, taliter  operabitur in eis, quandiu hec secula erunt. Et non solum in generatione presenti taliter regnabit in eis, sed in generatione futura regnabit in illis, scilicet eternaliter illos remunerando.



PSALMUS CXLuI. ALLELUIA.

»Laudate Dominum, quoniam bonus est psalmus, Deo nostro sit iucunda decoraque laudatio. Aedificans Ierusalem Dominus, dispersiones Isrelis congregabit. Qui sanat contritos corde, et alligat contritiones eorum. Qui numerat multitudinem stellarum, et omnibus eis nomina uocat. Magnus Dominus noster, et magna uirtus eius, et sapientie eius non est numerus. Suscipiens mansuetos Dominus, humilians autem peccatores usque ad terram.  Precinite Domino in confessione, psallite Deo nostro in cithara. Qui operit celum nubibus, et parat terre pluuiam. Qui producit in montibus fenum et herbam seruituti hominum. Qui dat iumentis escam ipsorum, et pullis coruorum inuocantibus eum. Non in fortitudine equi uoluntatem habebit, nec in tibiis uiri beneplacitum erit ei. Beneplacitum est Domino super timentes eum, et in eis qui sperant super misericordia eius.«



ENARRATIO.

In hoc psalmo Propheta exhortatur omnes fideles laudare Dominum ex consideratione spiritualium donorum; scilicet fidei et remissionis peccatorum et perseuerantie in bonis operibus, subdendo multas causas quare id facere debeant, ad hoc scilicet intendens  ut huic admonitioni assensum prebeant. Dicit ergo sic:

»Laudate Dominum, quoniam bonus est psalmus.« In psalmo tria sunt: chorde, sonus, motus digiti. Per chordas, carnis siccationem; per sonum, uirtutes; per motum digitorum bonam operationem intelligimus: quibus modis propheta in hoc loco ad laudem Dei fideles hortatur ita: Laudate Dominum, agendo ei psalmum hoc modo ut exposuimus: et iustum est ut eum sic laudetis, quoniam psalmus, scilicet huiusmodi est, id est, fructuosius, et ideo sit scilicet psalmus datus a uobis Deo nostro, quia laudatio scilicet huiusmodi, est iucunda, id est, bene placens Deo. Et decora, id est, honesta in se ipsa. Hoc totum est dicere: Ideo agite qsalmum Domino, tum  quia psalmus utilis est, tum quia placet Deo, quia honestum est in se ipso. Et ideo laudate Dominum, quia dispersiones Isrelis, id est, illos qui dispersi sunt ad diuersas culturas idolorum, congregabit, scilicet secundum unitatem fidei ad hoc ut sint Isrel. Et ideo faciet illos hic esse Isrel, id est fideles et bene operantes, ut ex illis tandem reedificet celestem Ierusalem, que per apostasiam et casum primi hominis diminuta est. Hoc est quod dicit: edificans Ierusalem Dominus. Et ideo laudate, quia ipso scilicet peccata remittendo, sanat contritos corde, id est, dolentes et humiliter ingemiscentes pro peccatis suis, et non solum hoc facit, sed etiam alligat contritiones eorum, id est, restaurat et consolidat rationem et liberum arbitrium illorum, scilicet in baptismo, et multos ex illis  facit stellas. Et non solum facit illos esse stellas, sed etiam numerat multitudinem stellarum, id est, custodit illos in hoc quod stelle sunt, scilicet illuminati luce sapientie ut perseuerent. Numerat dicit, pro custodit. Ad hoc enim res numeratur, ut custodiatur: et preter hoc omnibus eis nomina uocans, id est, diuersa dona attribuit. Alii enim secundum Apostolum dat sermonem sapientie, alii genera linguarum . Et ideo laudate, quia magnus est Dominus noster, id est omnipotens est Deus Pater, et magna uirtus eius, id est, Filius eius similiter magnus est. Et quamuis dicatur Pater magnus, et Filius magnus, tamen sapientie eius, scilicet Filii, non est numerus, scilicet cum Patre, id est, Filius non facit numerum cum Patre, hoc  est, non sunt duo quantum ad essentiam Pater et Filius, sed quantum ad personas. Ut ergo fideliter possitis credere et intelligere Patrem et Filium diuersas personas et eamdem penitus essentiam, estote mansueti quia suscipiens mansuetos Dominus, id est, humiles promouet ad intelligendum, humilians peccatores usque ad terram, id est superbos et indignantes, quia non possunt intelligere illos deprimit usque ad terram, id est usque ad infidelitatem, ut nichil de Domino nisi terrenum intelligant, licet prius aliquid intellexissent. Et ut Dominus uos suscipiat, id est humiliet, secundum intellectum, precinite Domino in confessione, id est, primum confitemini peccata uestra Domino, et deinde psallite Deo nostro, id est bene operamini ad honorem ipsius, et hoc in  cithara, id est in mortificatione carnis uestre. Et ideo laudate, quia ipse operit celum nubibus, id est, celat arcana sua in Scripturis prophetarum, et, illud idem quod ibi occultum est, parat terre pluuiam, id est, Ecclesie sue doctrinam, scilicet per predicatores quibus ea reuelauit, et ideo laudate, quia ipse producit de montibus, id est de Scripturis montium, id est prophetarum fenum et herbam, scilicet frumenta, id est, historialem intellectum et spiritualem existentia in ipsis montibus, herbam, id est, spiritualem intellectum dat iumentis, id est, simplicibus et idiotis: scilicet escam ipsorum: id est, doctrinam illis conuenientem. Et non solum fidelibus de Iudeis dat fenum et herbam, sed etiam pullis  coruorum, id est filiis gentium, qui erant denigrati in peccatis scilicet, dat herbam et fenum, id est escam similiter, et non omnibus, sed inuocantibus eum, id est tantum illis qui fideles sunt et bene uiuunt. Illos, ut dixi, qui contrito sunt corde sanat Dominus, et mansuetos dirigit, sed non in fortitudine equi uoluntatem habebit, id est, superbos non diligit. Nec in tibiis uiri beneplacitum erit ei, id est, nec diligit illos qui sunt uiriliter agentes in luxuria. Per tibias denotantur luxuriosi, quia a renibus usque deorsum maxime corpus uacat libidini: uel, per tibias possunt intelligi quelibet criminalia que cum delectatione sunt, preter superbiam que denotatur in fortitudine equi. Tibie enim musicum est instrumentum, delectatione coopertum: hos tales non diligit Dominus, sed diligentes  se et sperantes in se, illos diligit. Hoc est quod dicit: Domino scilicet prouidenti et respicienti super timentes se, id est diligentes, beneplacitum est, id est in illis. Et in eis scilicet beneplacitum est, qui sperant super misericordia eius, id est, qui non confidunt de suis meritis, sed de gratia ipsius. Aliud est diligere, aliud sperare, ideo postquam dixit timentes, id est diligentes, supposuit sperantes.



PSALMUS CXLuII. ALLELUIA HAGGEI ET ZACHARIAE.

»Lauda, Ierusalem Dominum, lauda Deum tuum, Sion. Quoniam confortauit seras portarum tuarum, benedixit filiis tuis in te. Qui posuit fines tuos pacem, et adipe frumenti satiat te. Qui emittit eloquium suum terre, uelociter currit sermo  eius. Qui dat niuem sicut lanam, nebulam sicut cinerem spargit. Mittit crystallum suam sicut buccellas, ante faciem frigoris eius quis sustinebit? Emittet uerbum suum, et liquefaciet ea: flabit spiritus eius et fluent aque. Qui annuntiat uerbum suum Iacob, iustitias et iudicia sua Isrel. Non fecit taliter omni nationi, et iudicia sua non manifestauit eis.«



ENARRATIO.

In hoc psalmo rursum exhortatur Propheta eosdem quos in precedenti admonuit laudare Dominum, sed ex diuersa consideratione. In illo enim illos inuitauit ad laudem, ex ea consideratione qua dedit eis fidem et remissionem peccatorum, et restituit ratiotionem  et liberum arbitrium, et plura que sequuntur. In hoc autem illos admonet laudare Dominum, ex ea consideratione qua dedit eis optimos defensores contra hereticos impugnantes utrumque Testamentum. uetus, Manichei: Nouum, ut Marcioniste et plures alii, qui carnales obseruantias legis inducere et noue legis instituta cessare oportere censebant. Et, qui eosdem hereticos Ecclesie associauit, et tante perfectionis illos instituit quod eorum predicatione multos ad fidem conuertit, quod sic incipit:

Lauda, Ierusalem, Dominum, id est, o Ierusalem, lauda omni dignitate uite Dominum, id est, quia Dominus est, id est, gubernator tuus, et Deum, id est, quia Deus est, id est, Creator tuus, et talis lauda, ut sis Sion, id est, speculans futura, non querens temporalem,  sed tantum eternam remunerationem. Et ideo lauda, quoniam confortauit seras portarum tuarum, id est, fortes et inuictos fecit defensores prophetarum et apostolorum, qui tibi sunt porte per quas ad fidem intrasti et ad omnem bonam operationem. Seras uocat Augustinum, Gregorium et alios sanctos Patres, ab ea similitudine, quia sicut sere muniunt ea quibus affiguntur, ita contra omnem heresim sancti Patres prophetias et cetera diuine pagine documenta sententiis suis rationabiliter defendunt. Et ideo lauda, quia benedixit filiis tuis in te, id est, multiplicauit, scilicet secundum promotionem et augmentum uirtutum et bonorum operum, filios tuos manentes in te, id est in tui conformitate. uel sic: Benedixit, id est multiplices filios dedit tibi in  te manentes. Et ideo lauda, quia ipse posuit fines tuos pacem, id est, hereticos qui tibi sunt affines, id est, neque in fide omnino, neque extra fidem omnino existentes, posuit pacem ipsam: antonomatice dictum est, id est, fecit tibi firmiter reconciliatos secundum unionem fidei et ueritatem, et ideo lauda, quia adipe frumenti, id est, spiritali intellectu Scripture satiat te. Frumentum dicitur diuina Scriptura. In frumento autem est et adeps et furfur. Per adipem allegoricus sensus, per furfur litteralis tantum denotatur quo soli Iudei utuntur. Dixi quia dabit tibi spiritualem intellectum, et ideo lauda, quia, per illos quos satiabit adipe frumenti, emittet eloquium suum terre, id est, extra mittet predicationem suam ubique terrarum scilicet contra hereticos. Et ideo  lauda, quia uelociter currit sermo eius, id est, tante sapientie illos faciet quod eorum predicationi nemo resistere potest, et breui tempore per multas nationes transibunt. Et ideo lauda, quia ipse dat niuem sicut lanam, id est, qui infrigidati sunt uitiis ita sanctificat quod per eos alios fouet, et calore spirituali calefacit ad modum lane aliquid calefacientis: nebulam sicut cinerem spargit, id est, illos qui sunt ignorantes ueritatem facit esse cinerem, id est, ita illuminat quod eorum uita et exemplo fertilem reddit Ecclesiam, ad modum cineris sparsi super terram eam fecundantis. Et ideo lauda, quia mittit crystallum suam sicut buccellas, id est, illos, qui indurati sunt in profundo niuis et nebule uitiorum et ignorantie,  faciet esse tante sapientie quod subtilius et perfectius scient predicare, quam auditorum capacitas ualeat recipere, et ita replebit illos spiritu sapientie quod nullus aduersariorum eorum predicationi resistet. Hoc est quod sub interrogatione ponit ut commendabilis sit, ita: Ante faciem frigoris eius quis sustinebit? id est, presentiam illorum qui frigus erant, et tamen futuri eius. Quis sustinebit, id est quis contradicere poterit? scilicet nullus, sicut ibi dictum est: Et non poterant resistere sapientie et Spiritui qui loquebatur . Et quod ipse faciet niuem sicut lanam, et nebulam sicut cinerem, et crystallum sicut buccellas, id est illos qui sunt indurati in niue et nebula, sicut nebulam: hoc non solum fiet per predicationem eorum  quos adipe frumenti satiabit, et per quos uolociter currit sermo eius: sed per hoc emittet uerbum suum, id est, Filium suum quem semper et ineffabiliter a se emittit, in eis operari faciet et sic liquefaciet ea, id est, mollificabit eos, dando illis uirtutes et bona opera, et destruendo primum in eis duritiam uitiorum et interioris cecitatis, et in hoc non solum Filius operatur, sed etiam Spiritus sanctus. Hoc est quod dicit: flabit spiritus eius, scilicet in eis: et hoc modo, scilicet per operationem totius Trinitatis et per predicationem horum quos diximus, illi heretici qui prius erant nix, nebula, crystallus, conuersi ad fidem fluent aque, id est, abundantes doctrine erunt illis ad modum aque multum fluentis, quia per illos conuersos iterum Dominus annuntiabit  scilicet hominibus, uerbum suum, scilicet iustitias et iudicia sua, id est, iusta precepta sua que ipse iuste fieri iudicat, alios eorum quibus predicabunt faciens esse Iacob, et alios faciens esse Isrel, id est, magis perfectos. Non fecit taliter omni nationi, id est, dixi quia hos tales conuertet, sed tamen hoc non faciet omni nationi, id est, diuersis sectis hereticorum. Omni, id est secundum omnes partes et iudicia sua, id est, hoc ipsum quod alios eorum saluabitex gratia, alios damanbit ex iustitia, non manifestabit, id est, reuelabit eis, quare permittit sic excecari.



PSALMUS CXLuIII. ALLELUIA AGGEI ET ZACHARIAE.

»Laudate Dominum de celis, laudate eum in excelsis. Laudate eum, omnes angeli eius, laudate eum,  omnes uirtutes eius. Laudate eum, sol et luna, laudate eum, omnes stelle et lumen. Laudate eum, celi celorum, et aque omnes que super celos sunt, laudent nomen Domini. Quia ipse dixit, et facta sunt: ipse mandauit et creata sunt. Statuit ea in seculum et in seculum seculi, preceptum posuit et non preteribit. Laudate Dominum de terra, dracones et omnes abyssi, grando, nix, glacies, spiritus procellarum, que faciunt uerbum eius. Montes et omnes colles, ligna fructifera et omnes cedri. Bestie et uniuersa pecora, serpentes et uolucres pennate. Reges terre et omnes populi, principes et omnes iudices terre. Iuuenes et uirgines, senes cum iunioribus laudent nomen Domini, quia exaltatum est nomen eius solius. Confessio eius super celum et terram,  et exaltauit cornu populi sui. Hymnus omnibus sanctis eius, filiis Isrel, populo appropinquanti sibi.



ENARRATIO.

In superiori Laudate, inuitat Propheta omnes fideles laudare Dominum ex consideratione spiritualium donorum, scilicet fidei et aliorum que ibi dicta sunt. In altero autem, id est, in Lauda, Ierusalem, rursum admonet omnes laudare Dominum ex ea consideratione quia Ecclesiam suam contra impugnationes hereticorum firmiter munit, et eosdem etiam postea ad fidem conuertit: in hoc uero psalmo inuitat fideles laudare Dominum ex consideratione omnium creaturarum, sic dicens:

Laudate Dominum de celis, id est, celi sint uobis  materia laudandi Dominum. Et quia in celo sunt et digniores et minus digne creature, scilicet incorporee, ex consideratione singularum inuitat laudare Dominum, incipiens a dignoribus, ita: Laudate eum in excelsis, id est, supreme et altiores creature sint uobis materia laudandi Dominum. Et supponit illas altiores creaturas per partes, ita: Laudate eum, omnes angeli eius, id est, uos nuntii eius ad fideles in terra demorantes, et non solum angeli, sed etiam omnes uirtutes eius, id est, omnes celestes spiritus, estote materia laudandi. Et non solum celestia incorporea sint uobis materia laudandi Dominum, sed etiam celestia corporea, uidelicet sol et luna et stelle, tum ex eo quod sunt, tum etiam quod fulgorem ex eo emittent. Hoc est quod dicit, et lumen.  Celi, id est, firmamentum et ether, scilicet complexi uis: celorum, id est, septem circulorum, ubi aplanes et planete fixe sunt, sint uobis materia laudandi Dominum. Esse aquas super firmamento, ex Genesi patet, ubi dictum est: »Diuisit aquas que erant sub firmamento, ab his que erant super firmamentum .« Et ideo laudate, quia ipse dixit, id est solo  dicere, id est, sola uoluntate sua, facta sunt, scilicet omnia secundum rudem et informem materiam: ipse mandauit, id est uoluit, et creata sunt, id est, singula prius confusa, formas proprias receperunt. Et postquam creata sunt, »statuit ea in seculum et in seculum seculi.« id est, statoria fecit ea, scilicet mansura per totum hoc seculum et aliud seculum: et insuper  preceptum, id est, legem et officium qualiter se haberent et quid agerent, iniunxit: et non preteribit, id est, preceptum suum aliquid horum; sed ad quod creata sunt, iugiter adimplebunt. Facta ergo admonitione ut Deum laudent ex consideratione celestium, iterum inuitat ad idem ex consideratione terrestrium, ita: Laudate Dominum de terra, id est, omnia terrena sint uobis materia laudandi Dominum, uidelicet dracones; que sunt precipua animalia in terrenis. Et omnes abyssi. Abyssi dicuntur in hoc loco profundissime fosse, ubi dracones cubant. »Ignis, grando, nix, glacies, et spiritus procellarum,« id est, uenti qui faciunt procellas: que scilicet omnia faciunt uerbum eius, id est, obseruant preceptum eius, sint uobis materia laudandi Dominum.  »Montes et omnes colles, ligna fructifera et omnes cedri,« id est, et fecunde arbores et steriles: bestie scilicet siluestres, et uniuersa pecora, id est, domita animalia: serpentes et uolucres scilicet tum ex ea consideratione quod sunt uolucres, et ex ea quod sunt »pennate. Reges terre et omnes populi,« id est, subditi ipsorum. »Principes et omnes iudices terre,« scilicet cum sint principes, sed tamen reipublice curam habentes: iuuenes et uirgines, hic notat diuersos sexus: senes cum iunioribus, hic diuersas etates, laudent nomen Domini, id est, omnia hec predicta, sint uobis materia laudandi Deminum. Et merito debetis eum laudare ex consideratione horum omnium, tum »quia exaltatum est  nomen eius solius:« iuxta illud: »Exaltauit eum, et dedit ei nomen quod est super omne nomen :« tum quia »confessio eius super celum et terram,« id est, laus eius in superiori et inferiori creatura: tum quia tandem exaltabit cornu populi sui, id est, sublimitatem suorum iuste remunerabit. Laudate, inquam, sic dicentes alter alteri: Hymnus, id est, laus sit omnibus sanctis eius, id est, omnes sancti laudent eum, scilicet omni dignitate uite, uidelicet illi qui ex Iudeis facti sunt Isrel, id est, fideles illi, qui ex gentibus additi sunt illis alter paries. Hoc est quod dicit, »Filiis Isrel, populo appropinquanti sibi,« id est, ipsis filiis Isrel. In quocunque psalmo habetur alleluia in principio, habetur alterum in fine secundum beatum Hieronymum.



PSALMUS CXLIX. ALLELUIA.


»Cantate Domino canticum nouum, laus eius in ecclesia sanctorum. Letetur Isrel in eo qui fecit eum, et filie Sion exsultent in rege suo. Laudent nomen eius in choro, in tympano et psalterio psallant ei. Quia beneplacitum est Domino in populo suo, et exaltabit mansuetos in salutem. Exsultabunt sancti in gloria, letabuntur in cubilibus suis. Exsultationes Dei in gutture eorum, et gladii ancipites in manibus eorum. Ad faciendam uindictam in nationibus, increpationes in populis. Ad alligandos reges eorum in compedibus, et nobiles eorum in manicis ferreis. Ut faciant in eis  iudicium conscriptum, gloria hec est omnibus sanctis eius.«



ENARRATIO.

In hoc psalmo Propheta inuitat fideles ad laudem Dei, supponendo easdem causas quas dixit in »Laudate Dominum quoniam bonus,« et quasdam alias, ita:

»Cantate Domino canticum nouum,« id est, cum iucunditate agite ad honorem Domini canticum nouum. Et hec laus eius, id est, illud nouum canticum ita sit in uobis, ut sitis in ecclesia sanctorum, id est, in fide electorum. Ecclesia pro fide ponitur, sicut alibi dictum est: »Non est locus ueri sacrificii extra Ecclesiam,« id est, fidem. Et cum aliquis Isrel, id est, perfectus egerit nouum canticum, ita  ut sic in ecclesia sanctorum, letetur scilicet, non se, sed in eo qui fecit eum, scilicet, talem, id est, huius gratie nichil sibi ascribat, sed Deo. Et filie Sion. Intransitiue dictum est, id est, ille filie que sunt Sion, hoc est, quique perfectiores et precipue ornati uirtutibus ad modum filiarum, quibus maior cultus diligentius adhibetur. Ille, inquam, filie Sion, id est, futura speculantes, exsultent in rege suo, id est, in consideratione tanti rectoris, qui in hac dignitate uirtutum illos custodit. Modo exponit quod ipse dicat canticum nouum, ita dixi, ut cantent nouum canticum, id est, laudent nomen eius: hoc est, laudent secundum quod expetit hoc nomen eius quod est Dominus, ita scilicet, ut sint in choro, id  est in concordia, id est, in dilectione Dei et proximi. Et in tympano, id est, in separatione omnium criminalium. Hoc enim denotatur per tympanum corio mortui animalis obuolutum, a quo quidquid humoris carnei inerat, perfecte est abstractum. Et psalterio psallant ei, id est, laudent eum in anima ornata uirtutibus. Et ideo debent cantare Domino hoc canticum nouum, id est, laudare eum in choro, in tympano et psalterio: »quia beneplacitum est Domino populo suo,« scilicet huiusmodi canticum esse, quia hoc tale canticum placet Domino, tum etiam ideo quia ipse tandem »exaltabit mansuetos in salutem:« in hanc scilicet quod »exsultabunt sancti in gloria.« Et licet omnes participent eamdem gloriam et idem bonum, tamen alii plus, alii minus,  pro diuersis meritis singulorum. Hoc est quod dicit, Letabuntur in cubilibus suis, id est, diuersis suis donis, iuxta illud: »In domo Patris mei mansiones multe sunt .« Istud ad hoc dictum est, ut eo perfectius quisque cantare studeat, quo singulis pro eorum meritis audit reddenda esse ibi premia. Et ut ibi tandem possint exsultare, hic interim sint »exaltationes Dei in gutture eorum,« id est, exaltent ut non eiiciatur ab his uerbum Dei. Et ut competenter sciant annuntiare, in manibus, id est, in potestate illorum sint gladii ancipites, id est, uerbum Dei quod est anceps, id est, confirmans ex utroque testamento ea que dicuntur: uel anceps, id est, interiores et exteriores sordes. »Ad faciendam uindictam in nationibus,« id est, ad hoc debent  habere ancipites gladios, ut subiugent sibi aliquos de nationibus, id est, de diuersis sectis hereticorum: illi dico, existentes in nationibus, id est, inter ipsos hereticos in hoc plurimum intendentes, ut sicut ipsi de fidelibus aliquos subtraxerunt, ita isti quasi uindictam facientes, aliquos de infidelitate subtrahant. Et ideo, ut sciant increpare de populis, illi dico, existentes in populis. Populis et nationibus, idem hic significat. Inter uindictam facere et increpare, est differentia: et ideo prius alligent reges eorum in compedibus, id est, magistros hereticos inuincibilibus rationibus. »Et nobiles eorum in manicis ferreis,« id est, illos qui sub specie sanctitatis inter se conuersantes, et famosi et insignes habentur: et ideo, ut faciant in eis, id est, de ipsis  hereticis iudicium conscriptum, ut constitutum a multis Patribus sanctis, id est, ita de illis iudicent, sicut in scripturis sanctorum predecessorum: et preterea debent esse in choro, in tympano et psalterio et doctrina utriusque testamenti quia »gloria hec est omnibus sanctis eius,« id est ista gloria que est quantum ad me, qui etiam propheta magne auctoritatis sum, comprobatur etiam esse auctoritate omnium sanctorum.



PSALMUS CL. ALLELUIA.

»Laudate Dominum in sanctis eius, laudate eum in firmamento uirtutis eius. Laudate eum in uirtutibus eius, laudate eum secundum multitudinem  magnitudinis eius. Laudate eum in sono tube, laudate eum in psalterio et cithara. Laudate eum in tympano et choro, laudate eum in chordis et organo. Laudate eum in cymbalis bene sonantibus, laudate eum in cymbalis iubilationis: omnis spiritus laudet Dominum. Alleluia.«



ENARRATIO.

In hoc psalmo inuitat Propheta omnes fideles laudare Dominum tantummodo ex consideratione future beatitudinis sanctorum, ita:

»Laudate Dominum in sanctis eius,« id est, in consideratione sanctorum eius. Et determinat secundum quam considerationem debeant laudare Dominum, sic: »Laudate eum in firmamento uirtutis eius,« id est, ea consideratione, quod sanctos  suos ita confirmabit in uirtute, ut ulterius peccare non possint. Et ne aliquis putaret illos confirmandos esse in una uirtute tantum, addit: Laudate eum in uirtutibus eius, id est, in consideratione multiplicium uirtutum, in quibus sancti erunt glorificati, subaudis secundum animam. »Laudate eum secundum multitudinem magnitudinis eius,« id est, secundum multiplicem glorificationem, qua magnificati erunt in corpore, uidelicet secundum nimiam agilitatem et decorem ipsius corporis et impassibilitatem, et multa alia: Modo exsequitur per partes illam corporis beatitudinem, ita: Laudate eum in sono tube, id est, consideratione illius perfecte uictorie, quando et mortis et omnis calamitatis fines erunt. Unde dictum est: »Ubi est mors, uictoria  tua? ubi mors, aculeus tuus? « In principio belli et in fine tuba canitur: ideo hic pro uictoria ponitur, Laudate eum in psalterio, id  est, in consideratione glorificationis anime, que erit secundum perfectam scientiam et plenam Dei cognitionem. Et cithara; id est, in consideratione glorificationis corporis. Laudate eum in tympano, id est, in separatione corruptionum omnium: et choro, id est, in conformi beatitudine quam habebunt cum angelis. Laudate eum in chordis, id est, in ea beatitudine, quam per nimiam tribulationem huius mundi adipiscentur. Tympanum notat separationem omnium carnalium. Chorde autem illud idem in concordia, et plus, uidelicet quomodo ad id perueniatur: et laudate eum in organo, id est, in concordia diuersorum donorum, que licet diuersa sint, unanimiter tamen et sine inuidia singuli eam possidebunt. Et est dictum a similitudinem organi, in quo et  diuerse fistule sunt, et tamen in sono non dissonant. »Laudate eum in cymbalis bene sonantibus,« id est, in fulgore et pulchritudine corporis sanctorum, quod non mediocriter pulchrum erit, sed ualde pulchrum. Per cymbalum fulgorem et pulchritudinem: per bene sonantibus, nimiam pulchritudinem notamus. Et »Laudate eum in cymbalis iubilationis,« id est, in eo quod sancti ex ipsa pulchritudine corporum sanctorum Deum perfecte laudabunt. »Omnis spiritus laudet Dominum,« id est, non solum laudate eum ex ea glorificatione corporis, quod erit in tympano et choro et ceteris predictis, sed etiam quod spirituale, id est, ad modum spiritus agile et subtile efficietur. uel ita: Non solum laudate eum ex predicta glorificatione corporis, sed  etiam ex omnimoda glorificatione animarum, que tunc erit in eternum.





COMMENTARIUS IN CANTICUM CANTICORUM.







COMMENTARIUS IN XII PROPHETAS MINORES.







COMMENTARIUS IN EPISTOLAS S. PAULI.





REMIGII MONACHI SANCTI GERMANI ANTISSIODORENSIS ORDINIS SANCTI BENEDICTI OPERUM PARS SECUNDA.---MISCELLANEA.





EXPOSITIO DE CELEBRATIONE MISSAE.

.





TRACTATUS DE DEDICATIONE ECCLESIAE [a 1Kb] .




Quid significent duodecim candele.


Morem, quem sancta Ecclesia tenet in solemni domus Dominice consecratione, non esse cuiuscunque dignitatis ille cognoscit qui antique reminiscens historie, meminit cum quanta celebritate tabernaculum Testimonii et templum a Salomone constructum Domino iubente dedicatum sit. Nam cum duodecim duces in significatione duodenorum apostolorum una die munera sua ad tabernaculum detulissent, Domino sanciente, iussi sunt singuli singulis diebus oblationem suam offerre, quatenus et festiuitatis splendor augesceret, significationis future ipsa ueritas historie arrideret. In eo namque quod singuli duces per singulos dies munera sua obtulerunt, iam tunc prefigurabatur quod non confuse apostoli in una gente  euangelizaturi manerent, sed singuli plurimas pluresue gentes per distributionem sancti Spiritus euangelizaturi sortirentur. In eo uero quod omnes eadem munera obtulerunt prefigurabatur quod apostolis doctrina unanimis et consors in Ecclesie edificatione concurreret, sanctificationemque eius non schismatum diuersitas, sed potius unica [al. unita] confessio ueritatis adornaret. Ista sunt et signa Spiritus sancti fonte irrigata, quorum fructus est ad usum, sicut in Ezechiele et in Apocalypsi legitur, et folia eorum ad medicinam et per singulos menses afferentia primitiua  sua, in quorum figura, antequam pontifex  basilicam consecraturus ingrediatur, duodecim candele in circuitu accenduntur. Ipsi sunt enim quibus ueritas dicit: »uos estis lux mundi.« Itemque exhortans eos ad predicationis uerbum fidelibus suis erogandum: »Nemo,« inquit, »accendit lucernam, et in abscondito ponit neque sub modio, sed super candelabrum, ut qui ingrediuntur lumen uideant.« Isti sunt qui ut alios calere caritate [al. mentis alacritate] docerent et uerbo splendere prius linguas acceperunt igneas, ut insinuarent et amore feruere et uerbo lucere. Deum ergo in circuitu domus dicande duodena fulgent lumina, demonstratur quod in ea predicanda sit lucens et ardens apostolica doctrina. Domus autem ipsa Dominica abusiue uel metonymice ecclesia dicitur, non proprie. Nam metonymice ecclesia  dicitur, ut per id quod continetur id quod continet significetur. Ecclesia namque conuocatio interpretatur, sed sicut diximus, non proprie uocatur ecclesia domus que conuocari non potest. Dicit tamen propheta: »Coadunate senes, conuocate ecclesiam.« Sed sciendum est hunc usum ab antiquo populo sumptum esse, qui indifferenter synagogam, et populum et locum, ubi ad orandum et legendum conuenire consueuerant, uno nomine uocitabant. De populo enim dictum est: »Dixitque Moyses ad omnem synagogam filiorum Isrel.« De loco autem  in quo adoraturi et lecturi conueniebant, dicitur in  Euangelio quod, cum centurio misisset ad Dominum principes Iudeorum pro sanitate pueri sui roganda, uenerunt ad Dominum iidem principes et deprecati sunt eum sollicite, dicentes: »Dignus est ut hoc illi prestes, diligit enim gentem nostram et synagogam ipse edificauit nobis.« Item in Actibus apostolorum: »Et intreuntes in synagogam sederunt. Post lectionem autem legis et prophetarum, miserunt ad eos principes dicentes: uiri fratres, si quis est in uobis sermo exhortationis ad plebem, dicite.« Clare ergo sicut et alia plurima, ita et hunc usum a ueteribus suscepimus, ut indifferenter uno nomine et populus ecclesia, et domus quo populi conueniunt similiter ecclesia nuncupetur. Sed magna differentia apparet inter ista duo nomina, Synagoge scilicet et Ecclesie.  Synagoga namque congregatio dicitur, que et lapidum et brutorum animalium dici potest. Ecclesia uero, que conuocatio nuncupatur, non nisi eorum est qui intelligentie prepollent, ut monstretur quantum distat Christiana dignitas a Iudaica uilitate. Beatus uero Augustinus in libro de Origine anime de hac re ita dicit: »Sicut ergo appellamus ecclesiam basilicam qua continetur populus qui uere appellatur Ecclesia, ut nomine Ecclesie, id est populi qui continetur significemus locum qui continet, ita, quia anime corporibus continentur, intelligi corpora filiorum Isrel per nominatas animas possunt. Proprie autem Greco uocabulo basilica dicitur que Latine regia interpretatur; ut habitaculum Regis eterni monstretur.



Quare superliminare ter percutitur, et PAX HUIC DOMUI dicitur.


Sane illuminatis candelis, mos est pontificum ad ostium accedere basilice clero et populo subsequente, et percutere ter superliminare cum uirga quam antiquitas cambutam uocat, et cantare antiphonam: »Tollite portas, principes, uestras, et eleuamini, porte eternales.« Et hec quidem nequaquam, ut pueris uel pueriliter intelligentibus uidetur, accipienda sunt, sed subtiliter discutiendum quare ita a ueteribus instituta sint; hec namque et alia per doctrinam apostolorum eorumque discipulorum ad nos credimus deuoluta. Scimus autem sacros pontifices Domini Iesu Christi gestare personam, sicut eis ipse dicit: »Sicut misit me Pater, et ego mitto uos.« Itemque: »Qui uos audit me audit, et  qui uos spernit me spernit.« Beatus etiam Paulus huic sensui astipulatur cum uice Christi se fungi testatur dicens: »Pro Christo legatione fungimur, obsecramus pro Christo, reconciliamini Domino.« uirga autem sacerdotis potestas intelligitur sacerdotalis quam eis contulit cum apostolos ad predicationem mittens nichil eis aliud permisit, Euangelio dicente quod non permisit ut aliquid tollerent in uia nisi uirgam tantum. Quia uirga sancti sacerdotes et consolantur humiles, et terrent superbos ac feriunt impenitentes. Est eadem uirga recurua, que sollicitudinem et pietatem prefigurat compassionis. Ne enim aliqua ouium aberret, habena precepti et caritate utuntur affectionis, imitantes eum qui per  prophetam olim clamabat: »Conuertimini, filii reuertentes, et sanabo auersiones uestras.« Et per Euangelium salubriter ac pie uocat dicens: »uenite ad me, omnes qui laboratis et onerati estis, et ego uos requiescere faciam.« Quam potestatem a Patre Filius accepit cum celestium, terrestrium et infernorum dominatum promeruit, Apostolo dicente: »Propter quod et Deus illum exaltauit et donauit illi nomen quod est super omne nomen, ut in nomine Iesu omne genu flectatur, celestium, terrestrium et infernorum.« Unde ei et inferi patuerunt descendenti, dicente Psalmista: »Quia contriuit portas ereas, et uectes confregit.« Et celi nouo obsequio susceperunt ad Patrem ascendentem. Sed et corda mortalium dura prius per  obstinationem postea patefacta sunt per humilem confessionem. Eamdem ergo potestatem Saluator suis largitur presulibus, cum Petro, et loco Ecclesie principibus potestatem largiatur dicendo: »Tu es Petrus, et super hanc petram edificabo Ecclesiam meam, et porte inferi non preualebunt aduersus eam: et quidquid ligaueris super terram erit ligatum et in celo, et quidquid solueris super terram erit solutum et in celo.« Cui ergo dicitur porte inferi non preualebunt et ei ligandi in celo et soluendi in terra simul priuilegium trahitur, constat nimirum quia et celo, et terre et inferno principetur. Cum ergo pontifex uirga sua superliminare future ecclesie ter percutit, ostendit quia sibi et  celi, et terre et inferi potestas cedit. Unde et post percussionem ostium aperitur, uidelicet quia sibi potestatem suam digne conseruanti pars aduersa resistere non potest. Nam ipsa domus, antequam eam pontifex ingrediatur, populi ignorantis perfidie repagulis inclusi figuram tenet ad quem Dominus uenit ut educeret cunctos de tenebris, cui Pater dixerat: »Ego ante te ibo et gloriosos terre humiliabo, portas ereas conteram et uectes ferreos confringam.« Itemque post aliqua ei Pater dicit: »Ut diceres his qui uincti sunt: Exite, et his qui in tenebris sunt: Reuelamini.« Quod et per seipsum Dominus in carne ueniens peregit et usque in finem seculi per uicarios suos agere non desistit. Cantatur autem antiphona  a pontifice dicente: »Tollite portas, principes, uestras, et eleuamini, porte eternales,« etc. Cum auctoritate diuina imperat pontifex demonibus siue uitiis diuersis, ut tollant portas suas, quatenus porte celestes eleuentur et intreat Rex glorie. Porte enim mortis sunt peccata, de quibus Propheta gloriatur ad Dominum, dicens: »Qui exaltas me de portis mortis.« Porte autem sunt eternales per quas ingredimur ad uitam, de quibus prosequitur idem Psalmista: »Ut annuntiem omnes laudationes [al. laudes tuas] tuas in portis filie Sion.« Sunt autem porte iste, que eleuantur in Ecclesia uel maxime tres, baptismi gratia, chrismatis honor et sacri uerbi  predicatio, per quas Rex glorie introiuit, cum Christus per sancta opera in Ecclesia sua sui presentiam notam faciat. Gloria enim Regis nostri est cum in Ecclesia eius potestas et misericordia et iustitia predicatur, dicente Scriptura, »quia gloria regum sit celare uerbum, et gloria Domini inuestigare sermonem.« Aperto uero ostio, intrat pontifex, dicens cum clero et populo ter: »Pax huic domui.« Quia Dominus ingrediens mundum genus humanum per carnis sue assumptionem Domino reconciliauit, pacemque illam quam discordia per peccatum disciderat ipse aduentus sui miseratione consciuit. Hinc est enim quod angeli eo nato clamauerunt: »Gloria in excelsis Deo, et in terra pax hominibus bone  uoluntatis.« Hinc est quod ipse Princeps sacerdotum predicatoribus quos Ecclesie preficiebat precepit dicens: »Intrantes autem domum, salutate eam dicentes: Pax huic domui.« Sed et ipse ingressus domum Zachei dixit: »Quia hodie pax huic domui facta est, eo quod et ipse filius sit Abrahe.« Idemque post resurrectionem apparens discipulis suis ait: »Pax uobis.« Pontifex ergo ecclesiam ingrediens, »Pax huic domui,« clamat, quia sancti doctores ad hoc satagunt ut populus qui a Domino discordauerat per peccata, ei reconcilietur per bonorum operum exercitia. Hoc Paulus agit pene per omnes Epistolas suas scribendo ad discipulos: »Gratia uobis et pax a Deo Patre et Domino Iesu Christo.«  Item Petrus. »Gratia uobis et pax multiplicetur.« Clamat autem ter, ut Patris, et Filii, et Spiritus sancti, quorum una est diuinitas, sit reconciliationis equa parilitas. Unus est enim Dominus, una fides, unum baptisma. In his reconciliationem et pacem ad Deum per Dominum nostrum Iesum Christum meruimus, dicente Apostolo, quia »pacificauit per sanguinem suum non solum que in celis, sed etiam que in terris sunt in ipso.« Quod uero intrante pontifice ecclesiam, clerus cum litania, sacerdotes et leuite prostrati in terram ad Dominum clamant pro sanctificatione ipsius domus, hoc est quod et Dominus ante passionem egit pro discipulis, et pro cunctis qui post sequuntur fidelibus Patrem  exorans, dicendo: »Pater, sanctifica eos in nomine tuo quos dedisti. Non pro his autem rogo tantum, sed pro eis qui credituri sunt per uerbum eorum in me.« Sed et apostoli in epistolis suis discipulis scribunt orare se sine intermissione ad Dominum pro ipsis et memoriam facere eorum in orationibus. Necnon Ecclesie mos inoleuit per traditionem apostolorum ut non solum pro fidelibus, sed et pro hereticis et schismaticis, necnon Iudeis ac paganis Domini misericordiam conueniant. Nam beatus Paulus tanquam ingressus ecclesiam, cohortatur omnes ad orationem dicens: »Obsecro primum omnium fieri orationes, postulationes, gratiarum  actiones pro omnibus hominibus, pro regibus et pro his qui in sublimitate sunt.« Pontifex ergo, dum ecclesiam nouam sanctificaturus eam ingreditur et statim ad orationem se confert, Apostoli uocem complet, qui primum omnium orationes fieri poscit pro omnibus hominibus, scilicet et pro credentibus et necdum credentibus. Attamen eorum adhuc typum tenet qui rudem plebem instruere incipiunt. Inde est quod surgens ab oratione non salutat populum adhuc dicendo, »Dominus uobiscum,« sed ad orationem cunctos hortatur. Necdum enim populus nouellus ad eam dignitatem peruenit ut sacerdotis salutatione dignus uideatur. Adhuc enim fenum tectorum est, de quo non implet manum suam qui metit, nec sinum suum qui manipulos colligit,  ut eis possit dici a pretereuntibus, »Benedictio Domini super uos, benediximus uobis in nomine Domini.« In quorum figura Boos ille fortissimus, dum messores suos inuiserit, dixit, »Dominus uobiscum.« Quia uidelicet Dominus noster ueraciter fortis, quod nomen Boos sonat, dum messores suos intra [al. in sacra messe] messem uiderit laborare, benedictionis sue ubertate eos accumulat, et tam prepositis quam subiectis implet promissionem suam dicens: »Ecce ego uobiscum sum omnibus diebus usque ad consummationem seculi.« Eis uero que necdum in fidei societate Ecclesie adunari meruerunt, non solum non benedixit, sed etiam misceri prohibet [al. renuit] dicendo per Apostolum: »Que communicatio Christi ad Belial? Qui conuentus  templo Dei cum idolis?« Itemque per prophetam: »Separamini, dicit Dominus, et immundum ne tetigeritis.« Itemque per beatum Ioannem: »Si qui uenit ad uos et hanc doctrinam non affert, nec aue ei dixeritis.« Orandum est ergo pro talibus qui necdum initiati sunt, non tamen salutandi sunt, quia non est eis uel consentiendum uel adulandum, quia ipsis predicatoribus Dominus dicit, ut euntes ad predicandum neminem salutent in uia. Hinc est etiam quod Eliseus uerus cum puerum mitteret ad resuscitandum mortuum, precepit ut neminem in uia salutaret, uidelicet neminem fluxa uite huius gaudia requirentem, et hec cum alacritate appetentem spe cassa uel adulatione demulceat, sed ad ministerium sibi iniunctum tota intentione peragendum  festinet.



Quid significet quod sacerdos [al. pontifex] alphabetum in pauimento scribit.

His rite completis, incipit pontifex de sinistro angulo ab oriente scribere per pauimentum alphabetum usque ad dextrum angulum occidentis, atque iterum similiter a dextro angulo orientis usque in sinistrum angulum occidentalem basilice. Que res puerilis ludus uideretur, nisi a magnis et spiritualibus, utpote apostolicis uiris, instituta crederetur. Atque ideo tanto magis sacratius quid in tali facto sit reconditum requirendum est, quanto minus non intelligentibus uile uideri potest. Sciendum tamen, sicut iam supra dictum est, omnia que in talibus  fiunt Domini exemplum precessisse, et quod in illo precessit in successoribus immutabile remansisse. Superius namque pontifex tantummodo orationem fudit, nunc uero iam alphabeti ordinem per futuram ecclesiam sub certe significationis mysterio describit. Quid autem per alphabetum, nisi initia et rudimenta doctrine sacre intelligi conuenit? Unde et Paulus Hebreis exprobans dicit: »Etenim cum deberetis magistri esse, propter tempus rursum indigetis ut uos instruamini que sint elementa mundi et exordia sermonum Dei.« Scribit ergo pontifex alphabeti ordinem, cum fidei docet simplicitatem, et dicit cum Paulo apostolo: »Lac uobis potum dedi, non escam. Nondum enim poteratis, sed nec adhuc quidem potestis.« Sicut enim paruulorum eruditioni  congruit primum litterarum elementa cognoscere, deinde ac syllabas, ac post uerba paulatim ad sententiarum cognitionem peruenire, sic quidam gradus sunt intellectus in familia sancte Ecclesie, quorum primus est eorum qui simpliciter uiuentes adhuc tamen ad robur doctrine proficientes quasi primis elementis contenti sunt. Sed quomodo eadem elementa scribi debeant attendamus. Non passim, sed distincto ordine ab angulo sinistro orientali usque in dextrum angulum occidentalem. Ac primum sciendum est quod quatuor anguli basilice quatuor designent mundi plagas, ad quas peruenit doctrina ecclesiastica que per litteras significatur in terra descriptas. Quod alphabetum ibidem describitur predicatio Euangelii simplex et pura insinuatur.  In alphabeto nichil duplicitatis, nichil falsitatis incurrit, quia euangelica puritas nichil fucatum, nichil appetit falsum, sed simplici ueritate subnixa externam prorsus respuit falsitatem. Quod autem ab angulo orientali in angulum occidentalem prior uersus desinit, iterumque ab orientali angulo in sinistrum angulum occidentalem, duplici figure aggaudet, quarum prima est, quia in tali schismate crux figuratur, ut doctrine euangelice mors Christi semper inseratur. In crucis enim effigie littere figurantur, cum simplicibus quibusque mors Christi simpliciter innuitur. Unde Paulus quibusdam talibus ait: »Nihil me iudicaui scire inter uos nisi Christum Iesum, et hunc crucifixum.« Quod uero ab angulo  sinistro orientali scribere incipit usque in angulum occidentalem, angulus sinister Iudaicus intelligitur populus. Unde isdem angulus orientalis est ex quo ortus est Dominus. Peruenit autem usque in angulum occidentalem pontifex scribendo, quia cum Dominus noster a Iudeis ortus sit, mors tamen eius a gentibus est suscepta. Siue angulus orientalis natiuitas, occidentalis ascensio in qua occidit, id est, postea nobis non apparuit. Scribit enim Lucas ab angulo orientali sinistro usque in angulum occidentalem dextrum, quando primum sermonem fecit de omnibus que cepit iehsu facere et docere usque in diem qua precipiens apostolis per Spiritum sanctum, quos elegit, assumptus est. Sed cum uersus isdem ab angulo orientali dextro reuertitur ad angulum  occidentalem sinistrum, hoc indicare uidetur quia cum plenitudo gentium introierit tunc omnis Isrel saluus fiet. Utriusque ergo populi collectionem duo uersus isti significant, in unam tamen crucis compagem. Hinc est quod Iacob, cum filiis Ioseph benediceret, cancellatis manibus effigiem crucis faciens, dextram manum super caput Ephraim minoris, sinistram autem super caput Manasse maioris posuit, significans quia populus dexter quondam in sinistrum uerteretur, sinisterque in dextrum. Sed neque ab re agitur ut idem ordo uel scriptura cum uirga sacerdotali peragatur. Premonstratur namque quia eadem permutatio que a Iudeis ad gentes uenit per ministerium predicatorum celebrata sit, et ea denuo conuersio que in fine seculi consummanda  est per opus nichilominus sacerdotale perficiat, id est, per predicationem.



Cur aqua sali cinerique miscetur, et super aquam ex sale et cinere crux figitur.

Post hec ad altiora iam sacerdos subit, cum ante altare astans Deum in adiutorem sibi inuocat, uelut qui tunc inchet operari. Nam preter ista uelut quedam preuia fuere. Dicit enim: »Deus in adiutorium meum intende,« etc. Adiungens »Gloria Patri, et Filio, et Spiritui sancto, absque alleluia.« Hic namque uersus martyrum est Dominum inuocantium in sui adiutorium, dum ad martyrium properant, sed et doctorum eum contra erias potestates pro sancta Ecclesia duros incertosque sumunt conflictus, scientes quod »non sit eis colluctatio aduersus  carnem et sanguinem, sed aduersus principes et potestates, aduersus mundi rectores tenebrarum harum, contra spiritualia nequitie in celestibus.« Quanto ergo infirmiores se ex sua cognoscunt imbecillitate, tanto adiutorium Dei amplius implorant ex illius benignitate. Necdum tamen laudibus Dei »alleluia« adiungunt, quia adhuc in laboribus atque sudoribus se esse conspiciunt. »Alleluia« namque uox est exsultationis ad laudes Dei solummodo pertinens. Sancti autem doctores quandiu in afflictione sunt, utpote qui necdum de discipulorum profectu gloriari non possunt, deprecari Domini adiutorium non desinunt. Letum autem tunc alleluia cantabunt, cum discipulorum suorum uitam Domino crescere uiderint, ut Paulus: »Nunc uiuimus si uos statis in  Domino.« Et item: »Scio autem quod ueniens ad uos in abundantia benedictionis Christi ueniam.« Perfectum tamen alleluia tunc resonabunt, quando fiet quod scriptum est: »Beati qui habitant in domo tua, Domine, in secula seculorum laudabunt te.« Unde et mos increbuit ut per dies afflictionis, qui sunt Quadragesime ante Pascha, »alleluia« non cantetur, quia dies sunt luctus et penitentie; resurrectione autem Dominica peracta, sine intermissione cantetur. Pontifex ergo qui cum discipulorum imperita repugnatione et contradictione adhuc certat, adiutorium quidem Domini ad ea deuincenda flagitat, alleluia autem adhuc pleniter cum eis non cantat, quia secundum Scripturam non est speciosa  laus in ore peccatoris. Neque primis adhuc inherentes rudimentis adhuc possunt eorum subire officium, quorum perfectus animus in laude Omnipotentis se solummodo nouit occupare. Quod bene sciens propheta Dauid psalmos septem quos in laude Domini composuit, et alleluia titulo prenotauit et fine conclusit, non in capite psalterii, non in medio, uel in alia qualibet regione, sed in fine posuit, aperte innuens quia eorum est alleluia ueraciter cantare qui iam uitia euadere, et in culmine perfectionis perseueranter norunt consistere. Econtra autem a laude Dei cohibentur qui adhuc uitiis eneruiter succumbunt, dicente eodem Psalmista: »Peccatori autem dixit Deus: Quare tu enarras iustitias meas et assumis testamentum meum  per os tuum?« Hinc est quod Apostolus quosdam hortatur, ut cum prepositis suis plenum alleluia cantare possint dicens eis: »Obedite prepositis uestris, et subiacete eis, ipsi enim peruigilant, quasi rationem pro uobis reddituri, et cum gaudio hoc facient et non gementes.« Post hec benedicitur aqua cum commistione salis et cineris. Aquam quidem significare populum testatur Apocalypsis Ioannis, dicendo: »Aque enim populi sunt;« Sal autem doctrina uerbi diuini. Unde in Lege precipitur ut in omni sacrificio sal offeratur, dicente legislatore: »In omni sacrificio offeres sal, nec auferes sal federis Domini Dei tui de sacrificio eius,« quod est aperte dicere: omnia que Deo offerre uolueris opera,  auctoritate condiantur diuina. Nec aliquid Deo putes gratum quod non fuerit illius lege sancitum. Cinis autem significat consummationem Dominice passionis, quam significabat cinis uitule illius que mactari iussa est in lege ad expiationem populi. Cinis namque uitule rubee caro est Saluatoris, rubra per sanguinem crucis et exusta igne tribulationis. Hinc ipse Saluator, cum quasi quidam torris exurendus quodammodo ad ignem duceretur passionis, ait: »Si enim sanguis hircorum et uitulorum, et cinis uitule aspersus inquinatos sanctificat ad emundationem carnis, quanto magis sanguis Christi qui per Spiritum sanctum semetipsum obtulit immaculatum Deo, emundabit conscientiam nostram ab  operibus mortuis ad seruiendum Deo uiuenti?« Aqua ergo benedicitur, et ut sanctificari possit, sal ei cum cinere miscetur, cum populi per pontificis officium ut sanctificari possint et uerbo Dei imbuuntur, et, qualiter Christo tanquam capiti corpus per eius passionem coniungantur et sanctificentur, sufficienter instruuntur. Fit autem crux super aquam ex sale et cinere cum docentur populi sancte Trinitati gratias referre pro sua eruditione atque redemptione. Huic uero misture additur uinum cum aqua; que duo geminam in Domino Iesu Christo preferunt naturam in una persona. Aqua enim humanitatem, uinum uero significat diuinitatem. Dum ergo misture superiori miscetur  uinum cum aqua mistum, insinuatur quia populus per os predicatoris instrui debet, quod Dominus noster et Saluator Deus est et homo, et tanquam uinum mistum sit aqua, non tamen eius diuinitas est conuersa in humanitatem aut humanitas in diuinitatem, sed manentibus in integritate naturis, diuinitas assumpsit humanitatem unam personam efficiens, non naturarum proprietatem commutans. Et intuendus ordo quam gradatim pergat. Primum pontifex ostium aperit, deinde pro populo orat. Post hec alphabetum scribit. Inde aquam cum cinere et sal benedicit, cui uinum admiscet, quia unusquisque primum per confessionis portam aperit; deinde officium sacerdotis est pro eo orare et quasi catechumenum  efficere; deinde qualiter uniri possit corpori sui Saluatoris per sacram doctrinam docere, inde qualiter Deus et homo sit Christus studiose contradere, ad ultimum sacro fonte purificari. Quem ordinem tenuit, et tenendum suo exemplo dedicauit. Cui cum mutus et surdus oblatus est et sanandus, eduxit eum de turba seorsum, et misit digitos suos in auriculas, et expuens tetigit linguam eius, et suspiciens in celum ingemuit, et ait illi: »Epheta quod est adaperire.« De turba namque quis educitur, cum prioribus uitiis per confessionem et abdicationem abrenuntiat. Digiti in auriculas mittuntur; cum audito uerbo Dei catechizatur. Suspexit autem in celum et ingemuit, ut sacerdotes Dei doceant Domini misericordiam  cum gemitu petere pro eis quibus illos contigit preesse. De saliua autem Domini lingua tangitur muti, ut diuino uerbo instruantur qui sacris mysteriis initiantur.



Quid sit quod sacerdos per quatuor altaris cornua digito crucem facit.

Post hec tingit sacerdos digitum in aqua, et facit crucem per quatuor cornua altaris. Altare namque Ecclesie figuram prefert. Quod quatuor cornua habet, quia per quatuor mundi cardines dilatatur, sicut olim Abrahe repromissum est a Domino: »Dilataberis ad orientem et occidentem, septentrionem et meridiem.« Et bene de aqua crux fit super altare per quatuor cornua, ut demonstretur omnem Ecclesiam mundandam  esse a sordibus peccatorum per lauacrum aque et per crucis passionem. Bene per quatuor cornua, ut demonstretur nullum excipiendum ex saluatione. Sed sicut dicit Apostolus: »In Christo Iesu non est Iudeus, neque Grecus, non est seruus, neque liber, non est masculus, neque femina, sed omnes in Christo unum sumus.« Inde uenit ante altare, et aspergit illud septem uicibus. Septenario numero plenitudo significatur Spiritus sancti, testante Isaia, qui de Domino ait: »Et requiescet super eum Spiritus Domini, Spiritus sapientie et intellectus, Spiritus consilii et fortitudinis, Spiritus scientie et pietatis, et replebit eum Spiritus timoris Domini.« Ut ergo demonstretur  quia Spiritus sanctus baptizatis tribuitur, iure septem uicibus altare sanctificata aqua respergitur. Hyssopus autem cum quo eadem aqua spargitur herba est humilis, que radicibus saxorum dicitur penetrare duritiam et interioribus peccatoris [al. pectoris] medetur incommodis, cuius etiam aspergine immunditie delebantur in lege, significans humilitatem Christi que duritiam nostre obstinationis confringit, passionesque atque immunditias interiores curare nouit. Aqua ergo cum hyssopo aspergitur cum baptismus Christi passione sanctificatus Ecclesie tribuitur. Circuit autem altare spargendo eamdem aquam, ut significet doctores non debere otio indulgere, sed eorum semper quos Domino initiauerint curam gerere et eorum mundationi  operam dare; ut Dominus mittat angelum suum in circuitu eorum et eripiat eos continuatim orare. Circuit autem totam ecclesiam et aspergit parietes illius, ut demonstret se omnem curam impendere utrique sexui, omni etati, omni dignitati. Deinde iterum ueniens ante altare respergit illud secundo et omnem ecclesiam, docens non solum mundatum debere esse quempiam [al. cessando a peccato] a peccato operis, sed etiam cogitationis. Quod ostendit Dominus in Euangelio, dicens: »Audistis quia dictum est antiquis: Non occides; ego autem dico uobis, quia qui irascitur fratri suo reus erit iudicio.« Gemina ergo respersio aque, ut dictum, duplicem significat mundationem, exteriorem scilicet et interiorem. Cum autem tertio eadem  ecclesia aqua lustratur, a tertio genere peccatorum emundari debere decernitur, id est, locutionis. Quod qui facere neglexerit audiet prophetam terribiliter comminantem: »Et erit tribulatio [al. clamor] a porta piscium, et ululatus a secunda et contritio magna a collibus.« Canitur autem antiphona interim uel psalmus: »Exsurgat Deus et dissipentur inimici eius,« qui quanquam de Iudeis conscriptus credatur et intelligatur, tamen ab eis qui istud ordinauerunt officium, et diabolo et ministris eius conuenire posse intellectus est: Cantatur autem antiphona: »Qui habitat in adiutorio Altissimi, in protectione Dei celi commorabitur,« asserentes nullum posse protegi a Deo nisi eum qui in eius adiutorio habitauerit, id est, ipsum adiutorem sibi esse assidue  deprecatus fuerit. In eo uero quod mittit pontifex ministros qui in circuitu basilice psallant et aspergant, ipse autem per mediam ecclesiam uadit spargendo in utraque parte faciens crucem, apertum dat indicium quia pontifex adiutores sibi debet asciscere qui Ecclesie excubias adiuuent custodire. Unde et beatus Moyses septuaginta presbyteros elegit qui populi necessitatibus concurrerent. Et Dominus ipse post duodecim apostolorum electionem septuaginta duos misit ad explendam predicationem. Ipse tamen nullo modo securitati aut torpori aliquatenus debet indulgere, sed per mediam Ecclesiam conspicuus incedere, omnes exemplo suo informare, omnibus sacramenta tam crucis quam mortis Domini,  tam uoce quam opere ingerere dicendo cum Apostolo: »Semper mortificationem Christi circumferentes in corporibus nostris, ut uita Iesu manifestetur in nobis.« Et cantare dicendo: »Domus mea domus orationis uocabitur;« ut scilicet talem ecclesiam Dei preparet que non sit spelunca latronum, sed domus orationis, id est ne fures et latrones demones in corporibus peccatorum sibi subiectorum exerceant dominatum, sed potius se tales preparent, ut siue manducent, siue bibant, siue aliud quid faciant in gloriam Domini faciant, et benedicant Dominum in omni tempore, et semper laus Dei in ore eorum, qualiter uersum subsequentem libera possit uoce cantare: »Narrabo nomen tuum fratribus meis, in medio ecclesie laudabo te,« imitans  Dominum qui resurgens a mortuis dixit mulieribus: »Ite, dicite fratribus meis ut eant in Galileam.« Hec autem tunc bene agit pontifex, cum omne quod bona deliberatione inchoat per diuinam inuocationem et orationem ut consummare possit impetrat. Unde his peractis, ad orationem se confert pontifex petens ut omnes qui in eamdem domum oraturi uenerint orationes suas exauditas gaudeant. Utrumque namque Paulus agebat apostolus qui, sicut dicit, sollicitudinem quotidianam agebat [habebat] omnium Ecclesiarum, cum infirmantibus infirmabatur, cum scandalizantibus urebatur, et nocte et die memoriam se in orationibus suis habere fatebatur.



Quid significet aque effusio in basim altaris.

Completa expiatione, et cantibus, et orationibus  atque omnibus que superius dicta sunt, conuertitur pontifex ad altare, incipiens antiphonam: »Introibo ad altare Dei, ad Deum qui letificat iuuentutem meam« et cum psalmo cantando uadit ante altare et fundit quod remansit de aqua purificationis ad basim altaris. Quid significet aqua ista ex qua purificatur ecclesia iam superius dictum est, doctrinam scilicet ecclesiasticam, que maxime continetur in sacra eruditione uerbi que significatur per sal, et in predicatione mortis Saluatoris et redemptionis nostre que significatur per cineres, atque in commendatione gemine ipsius nature que significatur per aque uinique admistionem. Per hanc ergo sacerdos sequens uestigia sui Saluatoris ecclesiam purificat, cum populum se audientem quantum  possibile est erudit, castigat, consolatur, et fouet, et contra omnes inimici insidias armari docet. Quod autem superest aque purificatorie ad basim fundit altaris, quia quod ipse nequit, humiliter Domino committit, purgationem scilicet discipulorum, cui utique ipse tanquam homo cooperari et collaborare potest. Perfecta autem mundatio illius est solius, qui quos presciuit et predestinauit conformes fieri imagini filii sui. Hinc est quod in lege ueteris Testamenti sanguis hostiarum, sicut iussum erat, uel in cornibus altaris ponebatur, uel ex aliquibus ostiis digito sacerdotis contra domum septies spargebatur, et quod reliquum erat ad basim altaris fundebatur. Sacerdotum enim est quidquid possunt ad  utilitatem gregis sibi commissi laborare: quod autem uires suas excedit, Domino deuotissime commendare. Quam formam ipse primus pastorum Dominus et Saluator noster impressam eis reliquit, qui, eum passioni iam appropinquaret, discipulos quos relinquere in terra uidebatur Patri dignatus est ad prerogandum exemplum pastoribus commendare, dicens: »Ego pro eis rogo, non pro mundo rogo, sed pro his quos dedisti mihi, quia tui sunt. Et mea omnia tua sunt et tua mea sunt, et clarificatus sum in eis, et iam non sum in mundo, et hi in mundo sunt, et ego ad te uenio. Pater sancte, conserua eos in nomine tuo quos dedisti mihi, ut sint unum sicut et nos. Cum essem cum eis ego seruabam eos in nomine tuo,« etc. Que in eadem oratione misericorditer  ueluti fons bonitatis pro discipulis orare dignatus est. Sic et Paulus, cum iam relicturum se discipulos nosset et eis quod amplius eum iam uisuri non essent indicasset, quasi aquam que residua erat purificationis ad basim altaris perfudit, cum Domino fidelibus uitam in articulo uite presentis commendauit, dicens: »Et nunc commendo uos Domino et uerbo gratie eius qui potens est uobis edificare et dare hereditatem in sanctis omnibus;« quod etiam antiphona ipsa innuit. Dicit enim introiturum se ad altare Dei, id est ad altare quod significat illud uisibile. Illud scilicet quod spirituale est, ad quod uidendum non penetrat oculus carnalis, quod Ioannes in Apocalypsi uidit, de quo ascendit fumus aromatum que sunt orationes sanctorum,  in conspectu Domini, offerente angelo. Hoc enim significat quod subsequitur, »ad Deum qui letificat iuuentutem meam.« Iuuentus enim ista est, quia in procinctu quod contra diabolum susceptum est, fortem se reddit audiens a Ioanne: »Scribo uobis, iuuenes, quoniam fortes estis, et uicistis malignum.«



Quid significet quod altare linteo extergitur.

Postea uero extergitur altare de linteo Quid intelligitur per linteum nisi Dominice passionis exemplum? Linum namque de terra oritur et magno labore ad candorem perducitur. Sic et caro Saluatoris nostri de terra orta est, utpote de beata Maria uirgine, sed uariis tribulationibus exercita peruenit ad candorem gloriamque resurrectionis. Extergitur ergo altare de linteo, cum tribulationes sancte Ecclesie  inter pressuras mundiales liniuntur Saluatoris exemplo. Unde et ipse discipulis dicit: »Non est discipulus supra magistrum.« Itemque: »Si me persecuti sunt et uos persequentur.« Hoc linteo beatus Petrus discipulorum sudores extergere curabat cum laborantibus discipulis exemplum Domini prerogabat, dicens: »Christo igitur passo in carne, [al. cruce] et uos eadem cogitatione armamini«: Itemque: »Christus passus est pro nobis, uobis relinquens exemplum ut sequamini uestigia eius.« Et Paulus: »Si compatimur et conregnabimus.« Iterumque: »Non sunt condigne passiones huius temporis ad futuram gloriam que reuelabitur in nobis.« Dum ergo doctor talia et huiusmodi Ecclesie sibi  commisse ad roborandos discipulorum animos apponit, altare madidum labore humanitatis linteo abstergit Dominice imitationis. Deinde offert incensum. Per incensum uirtutes orationum significari testis est Psalmista qui ait: »Dirigatur oratio mea, sicut incensum in conspectu tuo.« Et Apocalypsis Ioannis de angelo dixit quod data sunt illi incensa multa ut daret de orationibus sanctorum super altare quod est in conspectu Domini. Iure ergo ille sacerdos per orationes uota persoluit qui discipulorum uitam cum tanto amore quod superius premissum est custodit. Ille namque et pro se et pro aliis bene et fiducialiter orat, quem ab utilitate proximi nullus amor priuatus, nullum otium segne reuocat. Post effusionem ergo aque ad basim altaris extergitur  altare de linteo, et offertur incensum, quia necesse est ut sacerdos qui salutem populi sibi commissi Domino commendat, et per afflictionem corporis, et per intentionem illud agat pie intercessionis. Unde Dominus postquam Patri discipulos commendauit, mox passionem subiturus pro eis orationem pie intercessionis effudit. Sed et beatus Paulus cum sociis predicatoribus idem legitur egisse. Scriptum est enim in libro Actuum apostolorum: »Et cum constituissent eis per singulas ciuitates presbyteros et diaconos, et orassent cum ieiunatoribus, commendauerunt eos Domino in quem crediderunt.«



Quid signetur in uaria unctione altaris.

Interea mittit pontifex oleum super altare, in medio  altaris crucem ex eo faciens et super quatuor angulos altaris. Et quidem satis congrue ordo seruatur ut post emundationem per aquam et reliqua que dicta sunt perfundatur altare oleo, quia et sancta Ecclesia prius aqua mundatur in fonte baptismatis et sic unctione insignitur per manus pontificis ut Spiritus sancti in se mereatur aduentum, nam oleum gratiam significat Spiritus sancti, et, dum oleum corporibus adhibetur exterius, aduentus Spiritus sancti significatur interius. Unde per Isaiam promissum est: »Et computrescet iugum a facie olei.« Iugum enim demonice dominationis putruit in genere humano per aduentum Spiritus sancti. Sed querendum cur in medio altaris crux fiat ex oleo, et sic per quatuor angulos eius. Ad quod respondendum  quia Ecclesie fundamenta atque initia in Ierusalem primo surrexerunt, quam in medio mundi scimus positam, teste Ezechiele, qui dicit: »Ista est Ierusalem, in medio gentium posui eam, et in circuitu eius terras.« Et item Psalmista: »Deus autem rex noster ante secula operatus est salutem in medio terre.« In medium ergo altaris oleum funditur in modum crucis, et sic per quatuor angulos eius, quia primum in Ierusalem posite superuenit Ecclesie donum Spiritus sancti, et sic in ceteras mundi partes deriuata est. Scriptum est enim: »De Sion exibit lex, et uerbum Domini de Ierusalem.« Hinc Saluator discipulis cum precepisset: »Ite, docete omnes gentes, baptizantes eos in  nomine Patris, et Filii, et Spiritus sancti,« precepit eis tamen, ut aduentum sancti Spiritus in Ierusalem exspectarent et sic ad docendum properarent, dicens: »uos autem sedete in ciuitate quoadusque induamini uirtute ex alto.« Recordatus autem pontifex ueteris historie simul et ministerii cum canit: »Erexit Iacob lapidem in titulum, fundens oleum desuper.« Iacob namque cum exsularet, lapidem sibi sub capite posuit in Bethel, et dormiuit. Domus Dei est Ecclesia ipsius, sicut Paulus ait ad Timotheum: »Si autem tardauero,« inquit, »scias qualiter te oporteat conuersari in domo Dei que est Ecclesia ipsius.« Lapis autem ille quem Iacob sub capite habuit typum Saluatoris expressit. Ille ergo fundamenta domus Dei contemplari meretur qui lapidem  ad caput habet, quia ille ueraciter que sunt diuina conspicit qui caput, id est mentem in Christo fixam habet. Unxit autem eumdem lapidem, quia preuidit futurum illum lapidem et ungendum qui reprobatus a Iudeis edificantibus, et unctus a Deo Patre oleo exsultationis pre participibus suis. Unde et Petrus: »Sicut unxit eum Deus Spiritu sancto et uirtute,« a qua unctione Christus, id est unctus dicitur. Unguit pontifex manu sua ipsum lapidem, quia in potestate ueri Sacerdotis nostri fuit, quando Spiritum Paracletum super Ecclesiam misit. Unde dicit ad eumdem lapidem quem primum manu unxit: »Si non abiero, Paracletus non ueniet ad uos; si autem abiero, mittam eum ad uos.« Dum ergo quando uoluit Spiritum sanctum Ecclesie primitiue attribuit,  utique manu sua lapidem unxit, quia quando et quomodo uoluit oleum Spiritus sancti attribuit. Manus enim potestas eius intelligitur, sicut scriptum est: »Factum est uerbum Domini in manu Aggei,« uel cuiuslibet alterius prophete. Hinc Petrus: »Dextera igitur Dei exaltata et promissione Spiritus sancti accepta effudit in nos qui credimus.« Quod uero in circuitu ipsius altaris alius sacerdos incensum ponit, congruit illi tempori quando Spiritus sanctus missus est super apostolos de quibus scriptum est: »Quod ante aduentum Spiritus sancti erant semper in templo, laudantes Deum et benedicentes Dominum.« Cum ergo pontifex altare unguit alius sacerdos incensum ponit, quia cum Dominus et Saluator Spiritum sanctum super Ecclesiam missurus est, et ipse apostolorum  chorus, qui secundus sacerdos noster est, uirtutem orationis ad Dominum mittebat. Simulque ostenditur neminem dignum esse aduentu sancti Spiritus nisi quem uirtus sacre commendat orationis. Queri autem potest cur altare unguitur et bis ex oleo simplici, tertio autem chrismate. Sed respondemus quia, cum sancti Spiritus dona sint multiplicia, tres tamen uirtutes ipsius sancta Ecclesia pernecessarias habet sine quibus saluari nequit: fidem scilicet, spem et caritatem. Quia ergo tribus his uirtutibus genus humanum ditatur, tribus unctionibus sacrum altare decoratur. Quod autem prius uiliori, tertio autem chrismate, id est, pretiosiori impinguatur unguento, significat quia, cum fides et spes ualde sint necessarie,  pretiosior tamen his caritas habetur. Unde Paulus in Epistola sua dicit: »Nunc autem manent fides, spes, caritas, tria hec; maior autem horum est caritas.« Maior est enim caritas fide et spe, quia istis deficientibus caritas manet, siue quia caritatis initium qua Deum diligimus hic inchoatur cum per speculum uidemus et in enigmate, consummabitur cum uiderimus facie ad faciem. Canit autem sacerdos fuso chrismate super altare antiphonam: »Ecce odor filii mei sicut odor agri pleni quem benedixit Dominus.« Reminiscens olim prophetiam Iacob pronuntiatam nunc compleri in Ecclesie edificatione [al. glorificatione] cuius Filius Dominus noster iehsu Christus secundum carnem existit, quem ille iam tunc multa post tempora  nasciturum preuidit, cuius ager est tota latitudo mundi per quem diffusa est Ecclesia. Hic ergo diuersos flores odoris protulit optimi, cum rosas in martyribus, lilia in uirginibus, uiolas in seculi contemptoribus, uirides herbas in incipientibus, floridas in proficientibus, plenas in consummatis atque perfectis animalibus proferre non desistit. Odor ergo filii odor est agri pleni, cum campus sancte Ecclesie diuersis resplendet uirtutibus et suauem Christo confert odorem. Unde herba illa aromatica de se et suis similibus aiebat: »Christi bonus odor sumus Deo in omni loco.« Deinde in circuitu Ecclesie per parietes crucem pollice de ipso chrismate pontifex facit incipiens a dextro latere usque in sinistrum. Altare quidem totum perlinitur  sacra unctione; parietes autem signantur pontificis pollice, quia per altare signantur illi qui potiori Spiritus sancti debriantur munere, quorum scilicet mens in Domini amore, feruet semper, atque ideo in quo magis delectantur, eo maioris illius munere impinguantur. Per parietes autem minoris quoque ordinis, quibus sufficit quod lapides sint Ecclesie et in compagis Ecclesie manent unione, atque ideo per fidem passionis ac resurrectionis, et per caritatem fraternitatis dona merentur Sancti spiritus. A dextro autem usque in sinistrum crux pingitur cum recta intentione intrat quis Ecclesiam, et in eius societate persistens passionesque sui Saluatoris reminiscens terminat hanc uitam. Canit interea antistes antiphonam: »Sanctificauit Dominus Tabernaculum  suum.« Tabernaculum Dei Ecclesia est, quia et in presenti uita quasi in itinere est pergens ad patriam, uel quia suscepit bellum contra erias potestates. Quam Dominus sanctificauit sic, ut Apostolus dicit: »Faciens eam non habere maculam aut rugam.« Canit etiam: »Lapides pretiosi omnes muri tui.« Muri Ierusalem munitiones sunt Scripturarum quibus arcentur Iudei, heretici atque pagani. Qui muri de lapidibus pretiosis edificantur, quia ualde pretiosi Deo fuerunt qui Scripturas sacras ipso auctore condiderunt et nobis legendas reliquerunt, lapides autem dicti propter inuincibilem firmitatem. Quorum uni dictum est: »Tu es Petrus, et super hanc petram edificabo Ecclesiam meam.« Quod  uero iterum crucem incensi super altare facit pontifex, indicat quia, antequam gratiam mereamur, etiam instantia orationum a Deo poscere debemus. Sed neque post acceptam bonitatem remissi et negligentes esse debemus, quin potius grates illi innumeras pro beneficiis collatis exsoluere conuenit ne ingrati munere suscepto reddamur accipiendo, simulque priuemur accepto, sicut ille negligens et indeuotus seruus qui accepto Domini talento, non modo indeuotus apparuit, sed etiam ad calumniam Domino inferendam procax et maleuolus exstitit. Quod uitans pontifex, postquam altare Domini spirituali [al. speciali] chrismate linit, ad orationem gratiarumque actionem sese deuotus submittit, sciens scriptum: »Ad locum unde exeunt flumina reuertuntur, ut  iterum fluant.« Neque enim fluere ualent, imo siccantur omnia flumina nisi ad matricem redeant abyssum, quia, nisi perceptores diuinorum munerum sese humiliter eius potentie subdere studuerint a quo ut fluant acceperunt, eorum uelle et posse ariditate perpetua marcescent. Nam quibusdam talibus Apostolus exprobrans ait: »Quid enim habes quod non accepisti? Si autem accepisti, quid gloriaris quasi non acceperis?« Sed et Pontifex pontificum, Dominus Saluator noster, qui sedet in dextera paterne maiestatis, crucem incensi super altare tunc ponit, cum pro nobis, sicut Apostolus dicit, Patrem interuenit. Crucem enim incensi facere est passionem suam Patri ostendere ac pro nobis interpellare. Dicit enim Paulus apostolus: »Christus iehsu qui  mortuus est, qui et resurrexit, qui et ascendit in celos et ad dexteram Patris sedet, qui etiam interpellat pro nobis.« Post orationem incipit pontifex antiphonam: »Confirma hoc, Deus, quod operatus es in nobis, a templo sancto tuo quod est in Ierusalem:« cum »Gloria Patri.« Postquam enim pene peractum est ministerium saluationis humane, precatur, uel ut ipse Dominus Patrem exorans, ut confirmet quod operatus est, ut ei omnis terra subiiciatur propter cuius redemptionem ipse mori non dubitauit, sicut ei ante incarnationem promiserat: »Postula a me, et dabo tibi gentes hereditatem tuam;« et reliqua; uel omnis pontifex uice illius fungens obsecrat ut quod illius dono exercetur eius munere usque in finem perducatur, ut, secundum  Apostolum, neque tribulatio, nec augustia, nec nuditas, neque periculum, neque ulla creatura possit nos separare a caritate Dei que est in Christo Iesu Domino nostro. Quid sit autem illud quod Deus operatus est in nobis, unde scilicet illud donum emerserit adiecit: »A templo sancto tuo quod est in Ierusalem.« A templo enim illius quod est in Ierusalem processit quod operatus est in nobis, quia ab Ecclesia illius processerunt qui in nobis operati sunt predicationes et signa exercuere uirtutis. Que omnia ad gloriam refert Ecclesia Patris, et Filii, et Spiritus sancti, quoniam cognoscit unum et uerum Deum in trinitate et unitate consistentem. Posthec autem subdiaconi uel acolythi linteamina, uasa et  omnia linteamina ecclesie pontifici benedicenda offerunt. Quid per hos ministros nisi hi intelliguntur qui Ecclesie seruitio uel ornatui delegantur, quos necesse est ad decorem Ecclesie multa conferre et uaria proprie possibilitati congruentia? sicut enim in populo Isrelitico, cum tabernaculum iussu Dei construeretur, uaria oblata sunt donaria, sic et in sancte Ecclesie decore diuersa conferuntur dona per ministros eius Domino offerenda. Alii namque linteamina offerunt, corpora scilicet diuersis uirtutum exercitiis ad candorem castitatis perducta; alii rubra indumenta, id est, corda ad martyrium preparata; alii hyacintina qui dicere norunt: »Nostra autem conuersatio in celis est.« Alii coccinea ardore caritatis flagrantia; alii scutulata federe pacis inseparabiliter unita; alii autem uasa aurea et argentea  sensus et eloquii uenustate fulgentia. Que omnia considerans Psalmista ab Ecclesia uero Regi debito cum honore referri acclamat ei, dicens: »Astitit regina a dextris tuis in uestitu deaurato circumdata uarietate.« Hinc est quod idem ipse Propheta tanta ordinatione uidens honorem Deo exhiberi debere, hortatur angelos siue apostolos dicens: »Congregate illi sanctos eius qui ordinauerunt testamentum eius super sacrificia.« Sed et ipse Dominus gratissime benedictionem talibus impertiri dignatur, dicente eodem Psalmista: »Benedixit Dominus timentes se pusillos cum maioribus.«



Quid innuat translatio reliquiarum et conditio earum in altari.

 His rite peractis, uadit pontifex ad eum locum in quo reliquie preterita nocte cum uigiliis fuerunt et eleuat eas. Quid in his innuitur nisi quod uerus Pontifex noster postquam preparauit nobis, sicut Apostolus ait, ciuitatem, reuertitur ut sanctos quoque qui in nocte presenti morantur et semetipsos cum magna circumspectione custodiunt, uigilantes sicut Dominus dicit: »uigilate et orate, ne intretis in tentationem,« assumat eos de locis suis ut perducat eos in domum Patris sui? Postquam enim preparauit pontifex aram in qua reliquie conderentur, assumit eas et portat ad locum preparatum, quia ipse Pontifex pontificum cuius uicem iste tenet promisit apostolis suis, et per eos cunctis fidelibus: »uado parare uobis locum, et, si abiero et preparauero  uobis locum, iterum ueniam et assumam uos ad me ipsum, ut ubi ego sum et uos sitis.« Sancta autem sanctorum sunt, quo nulla iniquitas uel feditas accedere potest, que non sunt in terra sed in celis; quo orat pontifex se peruenire debere, cum sanctorum in sanctificatione animarum eleuat reliquias. Eleuantur autem cum magno honore et cantibus diuinis, quia ministri illi qui animarum ductores et rectores sunt, ualde congaudent eorum dignitati quod uident in supernis sibi coniungi. Cantant autem: »Ambulatis, sancti Dei, ingredimini in ciuitatem Domini,« id est in celestem Ierusalem. Unde dicit Apostolus: »Que autem sursum est Ierusalem libera est, que est mater nostra.«  Quod autem subsequitur, »edificata est uobis ecclesia noua,« ipsa est eademque Ecclesia, que et ciuitas quam Apostolus Ecclesiam primitiuam nominat. Cantantur etiam diuerse antiphone eidem sensui congruentes, tripudium scilicet et exsultationem imitantes angelicarum uirtutum que exeuntes de corpore comitantur usquequo pro meritis sibi indebitis mansionibus recipiantur. Ingrediens autem pontifex ecclesiam dicit orationem, postulans ut domum suam Dominus clementer ingrediatur et in suorum cordibus fidelium perpetuam constituat mansionem. Domus enim illius fuerunt et sunt sancti, dum in corpore manent sicut ipse promittit: »Inambulabo in eis et inhabitabo.« Itemque in Euangelio: »Et ueniemus et mansionem apud eum  faciemus.« Itemque in Apocalypsi: »Ecce sto ad ostium et pulso: Si quis aperuerit mihi, intrabo ad eum et cenabo cum ipso, et ipse mecum.« Sed tunc permaxime perpetuam in eis mansionem constituit cum, non dicam aliquod malum opus, sed nec leuis inquinationis cogitatio eum a corde iam expellat fidelium. Nunc enim non perpetim in nobis manet, utpote quorum cogitatio in diuersa uacillat, et nunc hac, nunc illac fluitans, non potest perpetim eum qui omnem fugit pollutionem habere mansorem. uenit autem pontifex ad altare ubi recondende sunt reliquie, et extendit uelum inter se et populum, et recondit ipse eas in loco altaris, quia Pontifex noster, sicut Paulus ait, assistit Pontifex futurorum bonorum et assistit uultui Dei pro nobis,  ut de ergastulo presentis seculi liberatos collocet in habitaculis are celestis, sub qua uidit eos beatus Ioannes in Apocalypsi sua clamantes et uindictam exspectantes de his qui eos tribulauerant, siue certe conuersationem eorum in meliora petentes. Extendit autem uelum inter se et populum qui nunc, et ipse, et loca sanctarum animarum secreta sunt a uisione mortalium. Beatus autem Paulus apostolus in Epistola ad Hebreos pontificem ueteris Testamenti Sancta sanctorum ingredientem typum dicit tenuisse ueri et eterni Pontificis Domini nostri Iesu Christi. uelum autem celum interpretatur, ultra quod Filius Dei ingrediens quotidie pro nobis interpellat, et ad se uenientes in sancta ara, id est in requiem eternam collocat in qua ueraciter cantatur:  »Exsultabunt sancti in gloria, letabuntur in cubilibus suis.« Gloria enim illa, qua eos glorificans Filius dicet: »uenite, benedicti Patris mei, percipite regnum quod uobis paratum est ab origine mundi.« Ibi letantur in cubilibus suis, id est, in cordibus, siue in mansionibus diuersis, cum, sicut dicit beatus Ioannes in Apocalypsi sua: »Absterget Deus omnem lacrymam ab oculis eorum, et amplius non erit neque mors, neque luctus, quia [al. qua prima] prima abierunt.« Cui rei concinit oratio pontificis dicens: »Domine Deus, qui ex omni coaptione sanctorum eternum tibi condis habitaculum.« In ecclesiis namque eternum sibi condit habitaculum ex omni coaptione sanctorum, quia  illuc omnes sanctos suscipiens eterna mansione in eis habitat. Istud enim habitaculum quod uidemus terrenum est atque transitorium, sed nec coaptione sanctorum edificatur, sed lapidum atque lignorum: illud uero habitaculum eternum est, quia nulli obnoxium mutationi, et de sanctis fit qui sunt ueri lapides participatione illius lapidis angularis in quo templum eternum compactum et constructum crescit in augmentum Dei, modo in Spiritu sancto; tunc autem perfectum erit, cum omnis numerus sanctorum collectus fuerit et capiti suo eternaliter adheserit. Post hec uestitur altare. Si altare Ecclesiam intelligimus, uel peregrinationem in terris, uel assumpta in celis, uestimenta eius corpora sanctorum non incongrue intelligimus. Nudum est enim altare,  dum anime corporibus exute et in celis collocate diem resurrectionis exspectant. uestietur autem quando, sicut Dominus dicit, mittet Filius hominis angelos suos cum tuba et uoce magna et colligent electos eius a quatuor angulis terre. uestitur altare quando, sicut Apostolus dicit, oportet corruptibile hoc induere incorruptionem et mortale hoc induere immortalitatem. Benedicit pontifex ipsum altare cum unumquemque fidelium Dominus et Saluator digna congratulatione fouet, eo quod in his que quisque dono illius accepit digna sese conuersatione tractauerit dicens ei: »Euge, serue bone et fidelis, quia super pauca fuisti fidelis, intra in gaudium Domini tui.« Hec sunt enim dona que per Pontificem unum sanctificantur, et sumenda ipsis  suis fidelibus traduntur, dicente Scriptura: quod comedat unusquisque fructus laborum suorum, et operibus suis saturetur. Quod uero pontifex reuertitur in sacrarium cum ordinibus suis, et induit se uestimentis aliis post uestitum altare, intimatur nobis quia pontifex noster ad iudicium ueniens non solemnibus induitur uestibus, quia nequaquam eternitatis sue gloriam demonstrabit cunctis, sed in forma serui tam electis quam reprobis apparebit, resurrectione uero peracta, fidelibus suis eternitatis gloriam demonstrabit. De quibus scriptum est: »Regem in decore uidebunt oculi eius.« Nam de separatione reproborum a sorte iustorum, ne uideant quod solis seruatur electis scriptum est: »Tollatur impius ne uideat gloriam Dei.« Hinc est quod de seruis uigilantibus  et aduentum eius exspectantibus Dominus ait: »Amen dico uobis, quod precinget se, et faciet illos discumbere, et transiens ministrabit illis.« Precinget enim se, quando ad mercedem electis reddendam se preparat. Facit autem illos discumbere, cum eos in eterna beatitudine quasi in quadam ara facit requiescere. Transiens autem ministrat, quia de iudicio ad regnum properat. Ornatur autem Ecclesia, et accenduntur luminaria multa, cum uirtutum ornamenta que positus in corpore gessit unusquisque in resurrectione demonstrabit. Unde et Apostolus: »Nolite, inquit, ante tempus iudicare, quoadusque ueniat Dominus qui et illuminabit abscondita tenebrarum et manifestabit consilia cordium,  et tunc laus erit unicuique a Deo.« Resplendet Ecclesia multis luminaribus, cum, sicut ait Apostolus, stella a stella differt in claritatem, sic et resurrectio mortuorum. Et Dominus in Euangelio: »Tunc iusti fulgebunt sicut sol in regno Patris eorum.« Itemque Daniel: »Qui docti fuerint in populo fulgebunt sicut splendor firmamenti, et qui ad iustitiam erudiunt multos, quasi stelle in perpetuas eternitates.« Incipit autem cantor dicere: »Terribilis est locus iste.« Quid enim terribilius die iudicii, de quo Dominus dicit ad Iob cum de damnatione diaboli ageret: »Cum sublatus fuerit, timebunt angeli et territi purgabuntur?« At uero post separationem multorum nequaquam terrorem sustinebunt electi penalem, sed solummodo Creatoris  sui admirabuntur potentiam in damnatione malorum et clementiam in liberatione bonorum. Neque enim uel nunc in sanctis angelis terror est excrucians, attamen Ezechiel conspiciens agmina celestia dicit de eis: »Cum fieret uox super firmamentum stabant animalia et demittebantur penne eorum.« Qui enim sensus cogitare potest substantiam Dei sine magno horrore mentis, cum dicat Apostolus: »Pax Dei que exsuperat omnem sensum?« Quem ergo nullus sensus preualet cogitare, restat ut qui de eo cogitat non sit prorsus liber ab omni terrore. Procedit deinde pontifex solemniter et fit officium cum letitia, quia, iudicio peracto, uidebitur facie ad faciem, non per speculum et in enigmate sicut per prophetam dicitur: »Letitia sempiterna erit eis.«





REMIGII HOMILIAE DUODECIM.




HOMILIA I. IN ILLUD MATTHAEI: Sicut enim fulgur exit ab oriente, et apparet in occidente, ita erit et aduentus Filii hominis.


Nomine quoque orientis et occidentis totum orbem terrarum uoluit significare, per quem sancta Ecclesia futura erat, incipiente Euangelio ab Hierosolymis. Congruenter enim his uerbis monuit Dominus discipulos suos, imo omnes fideles ut quicunque in eum credere uoluerit, iam in Ecclesia in orbe terrarum constituta, et clara facta non credat hereticis, neque schismaticis; unumquodque enim schisma, et unaqueque heresis suum locum habuit in orbe terrarum, et suas partes obtinuit, uel certe ipsi heretici secretis et occultis suis conuenticulis imperitos  quosque quos poterant decipiebant. Ad hoc enim pertinet quod Dominus ait: »Si quis uobis dixerit, Ecce hic est Christus, ecce illic, nolite credere,« quod significat partes terrarum et prouinciarum. Quod autem subiungit, »Ecce in deserto est, nolite credere«, significat occulta et secreta conuenticula hereticorum. Quod ergo Dominus dicit aduentum suum peruenturum ab oriente usque in occidentem, aduersus illos hereticos ualet qui per particulas orbis terrarum commorabantur, et tantum apud se Christum esse dicebant. Quod autem ait »sicut fulgur« aduersus illos ualet qui occulte congregant tanquam in penetralibus, et paucos tanquam in deserto. Et hoc sciendum quia demonstratur his uerbis quoniam secundus Domini aduentus non erit in  humilitate sicut primus, sed demonstrandus est in claritate sicut fulgur, ac si patenter diceret: stultum quippe est in aliqua parte terrarum, aut aliquo loco secreto et occulto querere qui lumen est totius  orbis. Et ne nos ignari essemus illius loci quo ipse erat uenturus ideo subiunxit, »ubicunque fuerit corpus, illic congregabuntur et aquile.« Et est sensus: ubi ergo corpus assumpte humanitatis potentia diuinitatis subleuauero in celum illuc congregabuntur aquile, id est anime electorum. Et pulchre anime electorum aquilis assimilantur, quoniam sicut aquile semper alta penetrant, sic et anime electorum ima et terrena despiciunt et celestia appetunt; unde Dominus dicit de Iob: »Nunquid ad imperium tuum subleuabitur aquila?« Spirituales namque uiri humilitatem et passionem Domini imitando pulchre aquile uocantur, quia quasi de eius corpore satiantur; quod corpus etiam cadauer dicitur, quia per mortem cecidit, cadauer enim dicitur  a cadendo. Nonnulli uero hanc sententiam ita intellexerunt historialiter: »ubicunque fuerit corpus, id est ubicunque fuerit corpus meum crucifixum, et ubi hostie offeruntur, illuc congregabuntur aquile, id est Romanorum milites. Quid est enim quod Dominus dicit, »statim autem post tribulationem dierum illorum sol obscurabitur, et luna non dabit lumen suum;« quid enim magni est quod Dominus hec signa secundum suum aduentum dixit precedere, cum multoties hec signa etiam ante primum suum aduentum facta fuisse legantur in libris gentilium et philosophorum dictis? Aut cur dicit solem et lunam esse obscurandam, et stellas casuras de celo, ut stelle adeo fixe maneant ut cadere nullo modo possint? Quomodo enim sol obscurabitur, et luna non  dabit lumen suum, cum Isaia loquens de futura resurrectione dicat: »Erit lux lune ut lux solis, et lux solis septempliciter ut lux septem dierum?« Congruentius ergo hoc dictum intelligi potest de  Ecclesia; ipsa quippe est sol, ipsa est et luna, in ea etiam sunt stelle; et quod luna sit et sol manifestat Salomon qui dicit: »Speciosa ut luna, electa ut sol.« Impiis namque persecutoribus ultra modum seuientibus, et felicitate mundi sibi arridente dicentibus, Pax, pax, et securitas, sol obscurabitur, et luna non dabit lumen suum, quia sancta Ecclesia non apparebit, et stelle cadent de celo, quia illi qui gratia fidei et ceterarum uirtutum ueluti stelle fulgere uidebuntur, corruent a fide, quoniam facile ab Antichristo decipientur. »Et uirtutes celorum commouebuntur,« id est firmissimi in Ecclesia perturbabuntur, quod manifestat Ioannes in Apocalypsi cum loquitur de dracone magno dicens: »Et trahebat tertiam partem stellarum in cauda sua.«  Hinc est etiam quod Dominus de Beemoth loquitur ad Iob dicens: »Sternet sibi aurum quasi lutum.« Quod autem dicit, »statim autem post tribulationem dierum illorum« non intelligendum est quod peracta tribulatione hec fieri debeant, sed inchoata et adhuc imminente; precedet enim tribulatio, ut plurimorum sequatur defectio. Et quia per omnes dies erit illa tribulatio, idcirco Dominus ait: »Tunc apparebit signum filii hominis in celo.« Signum filii hominis potest intelligi signum crucis, ut secundum Zacariam et Ioannem »uideant« Iudei »in quem pupugerunt;« siue potest intelligi uexillum fidei et uictorie triumphantis, »et tunc plangent omnes tribus terre.« Illi uidelicet plangent, qui non habuerunt municipatum in celo, sed eorum  nomina scripta erunt in terra. Sequitur: »Et uidebitis filium hominis uenientem in nubibus celis.« Hec sententia duobus modis intelligi potest: sancta Ecclesia enim est nubes lucida et candida, fructificans et crescens ex eo quod cepit predicare: »Penitentiam agite, appropinquauit enim regnum celorum;« Dominus enim in membris suis quasi in nubibus ueniet, siue in corpore suo quod est Ecclesia tanquam in nube lucida et candida, sicut et quotidie spiritualiter uenire non cessat. Sed si nubes lucida et candida sancta Ecclesia est intelligenda, quid est autem quod dicit: »cum uirtute multa et maiestate?« Pulchre quidem dicit cum uirtute multa et maiestate, quoniam illa ultima tribulatio quanto maior et grauior erit, tanto maior uirtus et  maiestas apparebit in sanctis, quibus dabit uirtutem ne tanta persecutione superentur. Aliter potest intelligi ita: Dominus enim manifestus ueniet ad iudicium in nubibus, in ipso corpore, id est quod ex uirgine sumpsit, et in quo mortuus est, in quo et resurrexit, et ad celos ascendit, et illud ad dexteram Patris collocauit. Sic enim manifestus ad iudicium in nubibus ueniet, quemadmodum in nubibus ascendit. Et quod in nubes ascenderit, manifestatur in Actibus apostolorum, ubi legitur quia »uidentibus« apostolis »subleuatus est, et nubes suscepit eum, et ferebatur in celum.« Et quod in nubibus uenturus sit testes sunt angeli qui mirantibus apostolis dixerunt: »Quid admiramini aspicientes in celum? Sic ueniet quemadmodum uidistis  eum euntem in celum.« ueniet enim Dominus cum uirtute multa et maiestate, id est in terrore et claritate; apparebit quippe terribilis et blandus, terribilis ut terreat impios, blandus ut demulceat pios; et mittet angelos suos »cum tuba.« Hec tuba non reuera corporea intelligenda est, sed archangelorum uox; et pulchre addidit »cum uoce magna,« quoniam hec uox adeo magna erit, ut ad clamorem illius omnes mortui de terre puluere resurgant Huius tube mentionem facit Apostolus cum dicit: »in momento, in ictu oculi, in nouissima tuba: canet enim tuba, et mortui resurgent incorrupti, et nos immutabimur.« Addit: »et congregabunt electos a quatuor uentis celi.« A quatuor uentis celi dicit, id est a quatuor climatibus mundi, hoc est oriente, occidente,  aquilone et austro; et ne forte aliquis putaret quod solummodo a quatuor partibus mundi, et non a mediterraneis regionibus et locis congregandi essent electi, ideo profecto addidit »a summis celorum usque ad terminos eorum,« id est a cunctis finibus terre, ubi longe distantibus circulis celi, terre insidere uidenturusque ad terminos eorum, per directum et mediterraneum usque ad extremos terminos terre. Nullus ergo electus remanebit tunc qui uenienti Domino ad iudicium non occurrat in ere, siue uiuus in corpore repertus, siue de terre puluere suscitatus ad uitam. uenient etiam reprobi ad iudicium siue uiui in corpore reperti, siue de terre puluere resuscitati, sed magna distantia; sancti enim et electi intrabunt in gaudium Domini sui; inimici  autem Domini peracta resurrectione peribunt et dispergentur a facie ipsius. »Ab arbore autem fici discite parabolam.« Quia Dominus multiplicibus uerbis et destructionem Ierusalem, et persecutiones Antichristi, nec non et signa sui aduentus predixit, idcirco more Palestinorum uenit ad parabolam dicens: »Ab arbore autem fici discite parabolam;« ac si diceret: Ut uim uerborum meorum arctius intelligatis, naturam fici animaduertite. Sub exemplo namque arboris docuit aduentum consummationis, et est sensus: Sicut enim cum teneri sunt in arbore ficus cauliculi, et gemma erumpit in flores, et cortex folia parturit, ueris introitum et estatis aduentum intelligitis; sic et cum hec omnia uideritis non putetis statim adesse diem iudicii, sed hec quasi quosdam  precursores uenire, ut ostendat quia »prope est et in ianuis.« Et notandum quia non ait tantum, cum uideritis hec, sed addidit »omnia,« quoniam non quedam, sed omnia que scripta sunt debent precedere diem consummationis. Lucas euangelista dicit: »His fieri incipientibus respicite et leuate capita uestra, quoniam appropinquat redemptio uestra,« et non debet uideri contrarium, quoniam hoc ipsum est quod Mattheus dicit: »prope est in ianuis,« id est prope ut egrediatur et ueniat manifestus ad regnandum cum electis suis. Spiritualiter hec arbor Synagogam significat; hec enim est illa ficulnea ad quam Dominus ueniens non inuento fructu maledixit ei, et continuo ad uerbum ipsius aruit: hec namque  arbor, id est Synagoga, quia uenienti Domino nullum fructum iustitie offerri uoluit, atque idcirco perpetua sterilitate damnata est; sed hec que prius infidelitate aruit, si contigerit ut rediuiua uiriditate floribus et fructibus decoretur, id est repulsa diuturna cecitate infidelitatis, lucem fidei suscipiat, et fructibus bonorum operum exornetur, arbor que diu sterilis fuerat incipiet reddere fructum quem prius negauerat, iuxta illud B. Iob: »Lignum spem habet, si precisum fuerit rursum uirescit, et rami eius pullulant, et si senuerit in terra radix eius, et truncus illius in puluere mortuus fuerit, rursum ad odorem aque germinabit, et faciet comam quasi cum primum plantatum est.« Hoc lignum, id est Synagoga, quod infidelitate aruit et precisum est, rursum ad odorem  aque germinabit, id est ad uerbum sancte predicationis faciet comam quasi cum primum plantatum est, quia predicantibus Elia et Enoch, ad pristinam dignitatem quam habuit in patriarchis et prophetis reuertetur. Nos ergo cum uiderimus hec omnia fieri, id est Synagogam ad fidem et ad pristinam dignitatem conuerti quam olim habuit, debemus intelligere quia prope est dies consummationis. »Amen dico uobis quia non preteribit hec generatio donec omnia fiant.« ueritas autem ueritatis usa est sermone ut omnis dubietas a cordibus legentium uel audientium repelleretur. Generationem autem appellat multitudinem totius humani generis, uel certe illius Iudaici populi, et reuera non prius transibit hec ipsa generatio quam omnia que scripta sunt  opere compleantur. »Celum et terra transibunt:« Celum enim quod transire dicitur non ethereum, neque sidereum, sed ereum intelligere debemus, a quo aues celi et nubila uocantur. Quod manifestat Petrus apostolus cum dicit: Qui celi erant prius et terra de aqua, et per aquam consistens Dei uerbo, per que tunc ille mundus aqua inundatus periit. Celi enim qui nunc sunt et terra eodem uerbo repositi sunt igni reseruati in diem iudicii, et perditionis hominum impiorum. Aperte enim beatus apostolus Petrus ostendit his uerbis, quia non alii celi igne perituri sunt, quam illi qui prius perierunt. Id est inania ista et nebulosa spatia uentosa eris, in quibus aues et nubila discurrunt, illuc enim perueniet ignis quo perueniet aqua, id est tantum ignis ualebit,  quantum aqua super omnes montes excreuit, quindecim scilicet cubitis; tantum quippe celum et terra ardebunt, quantum nostra malitia coinquinari potuerunt. Querendum nunc est quare Dominus dicit »Celum et terra transibunt,« cum Ecclesiastes dicat: »Generatio uadit, et generatio preterit, terra autem in eternum stat.« Si terra in eternum stat, ergo et celum; et si celum et terra in eternum stant, quomodo transibunt? Sed sciendum est quia transibunt per meliorationem et renouationem, iuxta illud Ioannis: »Erit celum nouum et terra noua;« sed non transibunt per abolitionem, transibunt quippe per imaginationem, et speciem quam nunc habent, quod manifestat Apostolus cum dicit: »preterit enim figura  huius mundi;« et Psalmista: »Mutabis ea et ut mabuntur,« sed non transibunt per essentiam quam nunc retinent. Rursus querendum est quare Dominus dicat, »Celum et terra transibunt; uerba autem mea non preteribunt,« cum in rerum natura nichil durabilius sit celo et terra, et nichil uelocius quam sermo transeat. uerba enim quousque imperfecta sunt, uerba non sunt; cum uero perfecte formata fuerint, omnino iam non sunt, quia nec perfici nisi transiendo possunt; sed sciendum est quia Domini uerba non sonos, non uoces, neque litteras appellat, sed ipsas res et sententias que uerbis explicantur. Et est sensus: uerba autem mea, ipse res scilicet et sententie non prius transibunt quam opere compleantur, quas explicat meus sermo qui transit. Sequitur: »De die  autem illa et hora nemo scit, neque angeli celorum, nisi Pater solus.« Marcus euangelista non solum dicit angelos nescire, sed etiam et Filium, sic enim ait: »De die autem illa et hora nemo scit neque angeli in celo, neque Filius, nisi Pater solus.« Sed querendum est quare ille dicat Filium nescire ista, et solum Patrem scire, cum ipse dicat: »Omnia tradita sunt a Patre meo,« et item: »Omnia que habet Pater mea sunt,« et illud: »Ego et Pater unum sumus.« Si enim ipse et Pater unum sunt, quomodo nescit Filius quod scit Pater? Sed ut locus iste sobrie intelligatur uidendum est quod sit scire, uel quid nescire. Scire Dei est approbare, unde ait Moysi: »Noui te ex nomine,« id est approbaui. Aliter scire Dei est alios scientes facere, unde  Moyses dixit filiis Isrel: »Tentat uos Dominus Deus uester ut sciat si diligitis eum,« quod non ita accipiendum est quasi sit aliquid quod Deus nesciat; sed »sciat« dicit, id est scire uos faciat quantum in eius dilectione profeceritis, quod aliter cognosci non poterat nisi tentationibus probaretur. Si ergo scire Dei est approbare, nescire illius reprobare est, unde in fine seculi dicturus est impiis: »Nescio uos,« id est in doctrina et disciplina mea non uos inuenio, non uos approbo. Rursus si scire Dei est alios scientes facere, nescire illius est alios utiliter nescientes facere. Et ideo beatus Marcus dicit Filium nescire, quia ipse utiliter facit alios nescire diem iudicii, quod non prodest illis scire; si enim homo diem iudicii, uel diem mortis cognosceret,  aliud tempus deputaret uoluptatibus, et aliud penitentie; uoluit quippe Dominus diem iudicii omnibus esse occultum, quatenus semper sit suspectus; uoluit esse ignotum, ut omnes sint parati et peruigiles. Beatus uero Mattheus ideo dicit solum Patrem scire, quia nomine Patris uult intelligi et Filium, »quoniam ipse in Patre, et Pater in Filio est;« et Pater dici non potest nisi habeat Filium, neque Filius nisi habeat Patrem. Quia ergo una substantia Patris et Filii, idcirco quod scit Pater scit profecto et Filius, et quod nescit Pater, nescit et Filius. »Sicut autem in diebus Ne, ita erit et aduentus Filii hominis.« Subito aduentus sui diem Dominus diuersis testimoniis confirmauit. Superius  comparauit illum fulguri coruscanti, et cito transuolanti; nunc autem equiparat illum diebus Ne uel Loth, sicut alter euangelista dicit quomodo omnibus mortalibus repentinus superuenit interitus. Et quia poterant hec uerba Domini multipliciter intelligi et uarie discuti, idcirco Dominus per semetipsum exposuit dicens: Sicut erant homines ante diluuium comedentes et bibentes, nubentes et nuptum trahentes. Quod autem dicitur comedentes et bibentes, non iuxta impiissimum dogma Marcionis, et Manichei, atque Tatiani alimenta condemnantur, neque bonum coniugii, quorum alterum concessit Deus ad propagandam sobolem, alterum uero ad sustentationem huius uite; sed quia Apostolus dicit: »Omnia mihi licent, sed non omnia expediunt,« quibus uerbis  immoderatus usus et appetitus eorum que licita sunt reprehenditur et condemnatur. Non enim ideo perierunt quia hec agebant, sed quia his se totos subdiderunt, et propter hec Dei iudicium contempserunt et ab eo recesserunt, idcirco quia uel igne perierunt. Sequitur: »usque ad eum diem quo intrauit in arcam Ne.« Ne interpretatur requies, atque ea significat Christum; arca uero significat sanctam Ecclesiam. Ne arcam fabricat, quia Christus diuersis fidelibus, tanquam de leuigatis lignis sanctam construit Ecclesiam. Perfecte quoque arcam consummatam Ne intrabit, quia Christus in die iudicii completo electorum numero sanctam Ecclesiam presentia sue uisionis illustrabit. Quousque arca fabricatur impii luxuriantur, et bonis temporalibus  letantur, iuxta illud Salomonis: »Letantur cum male fecerint, et exsultant in rebus pessimis;« sed perfecte consummata arca impii peribunt. Significat autem quia qui hic laborantibus et decertantibus sanctis insultant, eis illic coronatis, ipsi pena eterne damnationis plectentur. Tunc duo erunt in agro; tunc uidelicet cum dies consummationis aduenerit. Sed qui sunt isti duo in agro, due molentes in mola, et duo in lecto, quorum unus assumetur, et alter relinquetur? His scilicet uerbis tres ordines sancte Ecclesie demonstrantur, predicatorum uidelicet, et continentium atque coniugatorum, ager namque sanctam significat Ecclesiam. Ergo per duos in agro pulchre designatur ordo predicatorum, quibus commissus est ager sancte  Ecclesie; per duos in lecto ordo continentium, qui otium et quietem eligunt, et neque huius seculi curis, neque terrenis negotiis implicantur, et inde pulchre eorum requies nomine lecti designatur, quia dum a curis istius seculi segregantur, quasi in lecto requiescunt. Per duas molentes in mola designatur ordo coniugatorum, qui dum per diuersas curas nunc ad hanc, nunc ad illam flectuntur, quasi molam in circuitu trahunt; et quia iste ordo infirmior est in Ecclesia, idcirco pulchre coniugati sub femineo genere exprimuntur. Quod autem dicit unus assumetur, et alter relinquetur, non ita accipiendum est quasi de duobus hominibus hoc dictum sit, sed his uerbis duo genera affectionum demonstrantur,  in his namque ordinibus sunt boni, sunt et mali, sunt iusti et iniusti. Sunt enim plurimi qui pro diuino amore et celestis patrie remuneratione in agro sancte Ecclesie laborant: hi nimirum assumentur ad gaudia eterne beatitudinis; et sunt e contrario qui pro terrenis lucris et secularibus negotiis laborant, hi enim relinquentur ad penam eterne damnationis. Similiter sunt in ordine continentium qui pudicitiam cordis et corporis pro diuino amore seruare student, quique bene designantur per uirgines prudentes, illi quippe assumentur ad regnum perpetue beatitudinis; et e contrario sunt alii qui integritatem cordis et corporis pro humano fauore seruant, qui etiam pulchre per fatuas uirgines designantur, isti namque relinquentur  ad eterne damnationis penam. Sunt et nonnulli in ordine coniugatorum qui precepta Dei custodiunt, atque ea adimplere satagunt, quatenus Deo placere possint. Hi nimirum assumentur ad regnum eterne beatitudinis; et item sunt nonnulli qui non solum precepta Dei contemnunt, sed etiam diuersis sordibus uitiorum coinquinantur, isti siquidem relinquentur ad supplicium perpetue damnationis. Hi etiam tres ordines pulchre designantur per tres uiros quorum meminit Dominus apud Ezechielem prophetam dicens: »uiuo ego, dicit Dominus, quia si fuerint tres uiri iusti in medio eorum, id est Ne, Daniel et Iob, non liberabunt filios suos neque filias, sed ipsi soli liberabunt animas suas.« Ne enim arcam rexit in undis, unde pulchre significat ordinem  predicatorum, qui inter fluctus huius uite presentis sanctam Ecclesiam regunt. Daniel uero celibem uitam elegit, id est terrenas nuptias contempsit, et semper in aula regis continens fuit; et ideo bene per illum ordo continentium designatur. Iob autem habuit uxorem, filios et filias; ideo aperte per illum designatur ordo coniugatorum; quod illic dicit non liberabunt filios, neque filias, hoc est quod hic ait: unus assumetur, et unus relinquetur.



HOMILIA II. IN ILLUD MATTHAEI: Ioannes cum audisset in uinculis opera Christi, mittens duos de discipulis suis ait illis, etc.

Huius interrogationis beati Ioannis et responsionis Domini etiam Lucas euangelista mentionem  facit, sed non in eodem loco quo beatus Mattheus, et ideo incertum est quis eorum seruauerit ordinem rei geste, uel quis recolendo descripserit. Sed querendum est quare Ioannes Baptista propheta, et plusquam propheta, positus iuxta fluenta Iordanis, testimonium perhibuit Domino dicens: »Ecce Agnus Dei, ecce qui tollit peccata mundi.« Et item: »Post me uenit uir, qui ante me factus est:« et pariter: »qui habet sponsam sponsus est.« Et ut suam humilitatem et eius excellentiam demonstraret, alibi dicit: »Qui de terra est, de terra loquitur, qui autem de celo uenit super omnes est.« Postea uero positus in carcere misit discipulos suos ad Iesum et interrogauit: »Tu es qui uenturus es an alium  expectamus?« Nunquid ignorabat beatus Ioannes illum esse Dei Filium, cui prius testimonium perhibuerat? Profecto non; sed primo sciendum quia fuerunt nonnulli qui, simpliciter intelligentes hunc locum, dixerunt quod causa ignorantie interrogauerit. Sed omnino non quasi ignorans interrogauit quem prius confessus fuerat; non enim ignorabat eum Dei esse Filium, qui uocem Patris de celo intonantis audierat: »Hic est Filius meus dilectus, in quo mihi complacui,« et quem in utero matris positus cognouit, sed ignorantie discipulorum suorum consulere uoluit; timebat enim ne discipuli sui sociarent se Scribis et Phariseis, et fierent eorum sequaces. Idcirco misit eos ad Iesum, ut dum sibi uideretur querere ipsi discerent; et dum uiderent eum signa  et miracula facientem, crederent eum esse Dei Filium, et in illum crederent, et intelligerent illum solum esse sequendum et imitandum, quem ipse Ioannes magistrum omnium confitebatur. Dicit beatus Gregorius papa quia beatus Ioannes aliud sciebat, et aliud nesciebat; sciebat enim eum esse Dei Filium, et Agnum qui uenerat tollere mundi peccata; uerumtamen nesciebat utrum ipse esset moriturus, et ad inferni claustra descensurus, ut inde abstraheret suos electos qui indebite detinebantur; an alium pro se mitteret, qui genus humanum redimeret. Et ideo misit discipulos suos ad Iesum ut per omnia officium sue precursionis impleret; ac si diceret et aliis uerbis: Sicut enim pro hominibus nasci dignatus es, an ad inferni claustra descendere digneris insinua,  ut qui precursor tue natiuitatis exstiti, mortis etiam precursor fiam, et te in inferno nuntiem uenturum, quem etiam in mundum uenisse nuntiaui. Unde Dominus requisitus, numeratis sue uirtutis miraculis, hoc est »ceci uident, claudi ambulant,« mox de humilitate sue mortis respondit dicens: »et beatus est qui non fuerit scandalizatus in me;« his enim uerbis humilitatem et abiectionem sue mortis demonstrauit, quasi diceret aliis uerbis: Mira quidem facio, sed abiecta perpeti non dedignor; et ideo ualde cauendum est hominibus ut in me mortem non despiciant, qui signa uenerantur. uisis enim tot signis tantisque miraculis, non debuerant homines scandalizari, sed potius admirari; sed infideles graue scandalum in illum pertulerunt, dum post  miracula eum morientem uiderunt. Et quod passio crucis scandalum illis fuerit Apostolus manifestat cum ait: »Nos predicamus Christum crucifixum, Iudeis quidem scandalum, gentibus autem stultitiam.« Iudeis quippe scandalum erat, et gentibus ualde stultum uidebatur quomodo Auctor uite mori potuisset; inde enim homo maius scandalum aduersus Dominum sumpsit unde et magis debitor fieri debuit: Dei quippe Filius tanto dignius honorandus erat ab hominibus, quanto indigna suscepit pro hominibus. Dicit beatus Hieronymus quia discipuli Ioannis scandalizati fuerant, quoniam turbe relinquentes eum sequebantur Dominum; unde uenientes ad Ioannem dixerunt: »Rabbi, ecce is cui tu perhibuisti  testimonium trans Iordanem baptizat, et plures ad eum ueniunt;« ac si dicerent: Hoc malum tu fecisti, et hec causa tibi imputanda est, quoniam nisi tu ei testimonium perhibuisses, nullo modo turbe te derelinquerent, et illum sequerentur. Ad hec Ioannes respondit: »Nemo potest accipere quidquam, nisi ei datum fuerit desuper;« et item: »illum oportet crescere, me autem minui;« et alibi dicit: »Qui de terra est de terra loquitur, qui autem de celo uenit super omnes est;« quasi diceret: ego, quia de terra sum, ideo quasi terrenus et fragilis homo loquor; ille uero, qui de celo uenit, super omnes est, quia Deus est, et idcirco sicut Deus loquitur. Et quia illi inuidebant Domino, timuerat beatus Ioannes eos peste superbie et inuidentie perire.  Idcirco misit eos ad Iesum, ut, dum uiderent eum signa atque miracula facientem, crederent eum esse Dei Filium, et eius discipulatui inhererent. Dominus ergo intelligens intentionem beati Ioannis sicut Deus, non ad interrogationem discipulorum eius, sed ad intentionem ipsius respondit, dicens: »Euntes renuntiate Ioanni que audistis et uidistis;« ac si diceret: Feci quod uoluit, egi quod rogauit. Signa uidetis, credite si uultis. Duo enim dixit: Audistis et uidistis; quorum unum refertur ad doctrinam, alterum uero ad opus. uiderunt enim signa atque miracula, audierunt doctrinam euangelice gratie. Pauperes appellat discipulos suos, quia pauperes erant spiritu, id est humiles corde, siue pauperes dicit rebus, ut per hoc demonstraret quia nulla distantia  est in predicatione Euangelii inter diuites et pauperes. Cum uero Dominus dicit: »Et beatus est qui non fuerit scandalizatus in me,« hac sententia ipsos internuntios, id est discipulos Ioannis percussit, quasi patenter diceret: uos scandalizati estis aduersum me, sed beati esse non poteritis nisi scandalum deposueritis, et in me credideritis. Spiritualiter Ioannes uinctus significat legem uinctam, et quasi carceralibus tenebris obstrusam per peccata plebis et malam interpretationem Scribarum et Phariseorum. Per Dominum uero potest intelligi gratia Euangelii, sicuti per Ioannem lex, quia sicut Ioannes perhibuit testimonium Domino, ita et lex perhibuit testimonium gratie Euangelii. Misit ergo Ioannes quosdam discipulos suos ad Iesum, quia lex misit  Scribas et Phariseos dubitantes de aduentu Domini Saluatoris, et Dominus quasi eisdem respondit dicens: »Euntes renuntiate Ioanni que audistis et uidistis;« ac si diceret: Adest tempus ut adimpleatur illud quod longe ante predixit Isaias propheta: »Ecce Dominus noster ueniet, et saluabit nos.« Et paulo post: »Tunc aperientur oculi cecorum, et aures surdorum patebunt; tunc saliet sicut ceruus claudus, et clara erit lingua mutorum.« Sequitur: »Illis autem abeuntibus, cepit iehsu dicere ad turbas de Ioanne: Quid existis in desertum uidere?« Hec Domini uerba quibus Ioannem laudibus pretulit aperte demonstrant quia non dubitabant eum esse Dei Filium, cui prius testimonium perhibuit,  sed propter supradictas causas misit discipulos suos, et interrogauit dicens: »Tu es qui uenturus es?« Sed querendum est quare Dominus non in presentia discipulorum ipsius, sed illis abeuntibus Ioannem laudibus pretulit: idcirco ne tamen uideretur laudem humanam querere, id est ut uellet laudari ab Ioanne. Et quare illis abeuntibus coram turbis uoluit eum Dominus laudibus preferre? Audierant enim turbe Ioannem perhibentem testimonium Domino, et dicentem: »Ecce Agnus Dei, ecce qui tollit peccata mundi,« et uiderant quia missis discipulis suis interrogauit eum dicens: »Tu es qui uenturus es, an alium exspectamus?« Poterant ergo turbe existimare Ioannem esse instabilem et similem calamo, qui omni uento circumfertur, ut nunc  Domino testimonium perhiberet, nunc uero de eo dubitaret; et ne forte turbe hoc putarent, idcirco coram turbis cum multis laudibus pretulit dicens: »Quid existis in desertum uidere? Arundinem uento agitatam?« Quod enim Dominus dixit: »Quid existis in desertum uidere?« percunctatio est; quod uero sequitur, »arundinem uento agitatam?« interrogatio est; ueteres enim hoc distare dixerunt inter percunctationem et interrogationem: dixerunt enim quod ad percunctationem multa responderi possunt, ad interrogationem uero tantum unum, id est: non. Aut etiam, cum enim Dominus dicit: »Quid existis in desertum uidere? arundinem uento agitatam?« non affirmando, sed potius denegando hoc dicit, ac si diceret: Nunquid, quando existis in desertum ad  Ioannem, ideo existis ut uideritis hominem similem arundini que omni uento circumfertur, ut nunc de illo dubitet cui prius testimonium perhibuerat? certe non est Ioannes talis ut nunc dubitet eum esse Dei Filium, cui prius testimonium perhibuerat; non sibi sed discipulis suis interrogauit. Et sciendum quia arundo in diuinis Scripturis uarias et diuersas habet significationes. Significat uerbum, ut illud: »Lingua mea calamus scribe;« significat sanctorum predicatorum doctrinam, ut illud: »In cubilibus in quibus prius dracones habitabant, oritur uiror calami et iunci,« quia in eis quos populus antiqui hostis malitia possidebat, et doctorum scientia, et auditorum obedientia cercebatur. Orietur in ea uiror calami et iunci, id est in sancta Ecclesia orientur scriptores et auditores.  Per iuncum uero debent auditores intelligi. Per aque humorem iuncus et calamus nasci solent; nam ex una eademque aqua utraque prodeunt, et calamus quidem ad scribendum assumitur, cum iunco uero scribi non potest. Quid in iunco igitur et calamo accipere debemus? nisi quia una est doctrina ueritatis que multos auditores irrigat. Sed irrigati alii ad hoc usque in uerbo Dei proficiunt, ut etiam scriptores fiant, uidelicet tanquam calami. Alii uero uerbum Dei audiunt, bone spei et rectorum operum uiriditatem tenent, sed tamen ad scribendum proficere nullatenus possunt. Significat etiam mentes hypocritarum ab omni fructu bonorum operum uacuas, ut illud: »Sub umbra dormit in secreto  calami in locis humentibus.« Significat preterea nitorem beatitudinis electorum, ut illud: »et tanquam scintille in arundineto discurrent.« Significat tandem carnalem animum sicut in hoc loco, arundo enim uacua res est, nullam habens medullam intrinsecus, nullumque fructum extrinsecus, que etiam secundum leuitatem nature sue non solum a flatu uentorum, sed etiam ab aliqua leui aura flectitur. Pulchre ergo per arundinem carnalis animus designatur, quia si ab ore proximi aura fauoris uel laudis flauerit, mox hilarescit et extollitur, totumque se ad gratiam inclinat; si uero contigerit ut inde aura detractionis erumpat unde prius aura fauoris manauit, ad uim furoris et iracundie prouocatur. Ioannes quidem arundo uento agitata  non erat, quia nec gratia alicuius eum blandum, nec ira asperum faciebat, quoniam hunc neque prospera erigere, nec aduersa nouerant inclinare. Arundo uento agitata non erat, quia a status sui rectitudine nulla eum rerum uarietas inflectebat. Discamus itaque et nos arundinem uento agitatam non esse, id est, inter auras linguarum animos nostros solidemus, et inter mundanas uarietates status mentis nostre semper sit inflexus, ut neque prospera nos eleuent, nec aduersa conturbent, iuxta illud Apostoli: »Estote pugnantes tum in prosperis, tum in aduersis.« Sequitur: »Sed quid existis uidere? hominem mollibus uestitum?« Ioannes non mollibus uestimentis, sed pilis camelorum uestitus fuisse perhibetur; id quod alibi manifestat idem euangelista dicens:  »Ipse autem Ioannes habebat uestimentum de pilis camelorum.« Sed quantum ad superficiem historie attinet, in abiectione uilium uestimentorum uirtus esse monstratur, et si in appetitu pretiosarum uestium peccatum non esset, nequaquam Dominus Ioannem de asperitate uestium laudasset; et si hoc culpa non esset, nequaquam Petrus apostolus per epistolam feminas ab appetitu pretiosarum uestium compesceret dicens: »Non in ueste pretiosa:« ubi animaduertendum quanta culpa sit uiros hoc appetere, a quo ipse pastor Ecclesie feminas procurauit prohibere. Et est sensus: »Ecce qui mollibus uestiuntur in domibus regum sunt,« id est non celesti, sed terreno regno militant qui dura et aspera pro Deo perpeti fugiunt, et qui huius seculi  mollitiem et delectationem querunt. Illi ergo mollibus uestiuntur, qui secundum pompas et delectationes huius seculi uiuunt, et ambitiosis uestibus induuntur; hi nimirum et aulas regum appetunt, et in eorum domibus habitare congaudent. Et sciendum quia falsa doctrina semper humanam laudem requirit, ut per eamdem terrena lucra accumulare possit, et copiis terrenarum rerum affluere. Sicut enim illi qui serico et purpura et bysso nitide compti aulas regum appetunt, et in eorum domibus habitare congaudent, sic e contrario admonentur sancti uiri ut, necessariis uestimentis contenti, aulas regum semper declinare studeant. Potest etiam iste locus altius intelligi hoc modo, quasi per molles  uestes designentur carnales delectationes, et concupiscentie. Illi ergo mollibus induuntur qui per carnales concupiscentias et delectationes suis peccatis, quasi quibusdam uestimentis, induuntur, unde Psalmista dicit: »Induit se maledictione sicut uestimento.« Aliter, illi mollibus uestiuntur qui malis hominibus adulantur, et uitam malorum hominum quasi quibusdam blandimentis fouent, et peccata eorum diuersis suasionibus cooperiunt. Ioannes enim mollibus uestitus non erat, quia uitam peccantium non blandimentis fouebat, sed rigore aspere inuectionis increpabat dicens: »Genimina uiperarum, quis ostendit uobis fugere a uentura ira?« Hinc Salomon dicit: »uerba sapientium quasi stimuli, et quasi claui in altum fixi.« Et bene quidem  uerba sapientium stimulis et clauis assimilantur, quia culpas peccantium nesciunt palpare, sed pungere; nesciunt fouere, sed increpare. »Sed quid existis uidere? Prophetam.« Quod enim Dominus dicit: »Sed quid existis uidere?« non hoc negando sicut superius, sed potius affirmando ait; unde et mox subiungit: »etiam dico uobis et plusquam prophetam.« Sed querendum est quare Dominus dicat Ioannem plusquam prophetam, cum ipse alibi requisitus negauerit se esse prophetam. Nunquid aliud ueritas clamat, et aliud preco ueritatis denuntiat? Sed non debet uideri contrarium, quia unde Dominus eum dicit esse plusquam prophetam, inde se Ioannes negauit esse prophetam. Nam prophete officium uentura est predicere, non etiam presentia  demonstrare. Ioannes enim propheta fuit quousque futura predixit; sed plusquam propheta fuit, quia quem ceteri prophete futurum predixerunt, iste digito premonstrauit dicens: »Ecce Agnus Dei.« Et quia dixerat eum Dominus non esse arundinem uento agitatam, neque mollibus uestitum, et nomen prophete huic impar esse ostendit; et ut demonstraret quis recte dici possit, subiunxit dicens: »Hic est de quo scriptum est: Ecce ego mitto angelum meum.« Hoc testimonium de Malachia propheta sumptum est, sed illic loquitur sub persona Filii, hic uero sub persona Patris, et non debet uideri contrarium, quia quorum una est natura, una potestas, una diuinitas, una est et locutio. »Ecce mitto angelum meum,« id est Ioannem »ante faciem  tuam,« hoc est ante mysterium tue incarnationis; »qui preparabit uiam tuam ante te,« hoc est penitentiam predicando et baptizando. Ille enim Domino uiam parat qui rectam fidem et bona opera predicat; angelus namque nomen est officii, non nature; quod enim Grece angelus, Latine nuntius dicitur; et Ioannes idcirco angelus dictus est non nature societate, sed officii dignitate. Recte ergo qui supernum Iudicem uenerat nuntiare angelus dictus est, ut dignitatem seruaret in nomine quam explebat in operatione. Altum quippe nomen est angeli, sed uita Ioannis non inferior fuit; recte ergo potuit dici angelus terrenus, et homo celestis. Et sciendum quia non solum Ioannes angelus dictus  est, sed etiam omnes qui sacerdotii nomine censentur angeli uocantur; unde dicit Propheta: »Labia sacerdotis custodient scientiam, et legem requirent ex ore eius, quia angelus Domini exercituum est.« Et non solum sacerdotes, sed etiam omnes fideles; quicunque enim fidelis proximos suos a prauitate retrahit, et eos ad bene operandum cohortatur, et eis eternum supplicium et celeste regnum nuntiat, recte angelus dici potest, iuxta illud quod in Apocalypsi legitur: »Qui audit dicat: ueni,« id est qui aliquam spiritalem gratiam per occultam inspirationem accipit, et proximo suo nuntiare studeat, quatenus ipse ueniat, et cum eo accipiat. Hinc est etiam quod in templo Domini non solum phiale sed etiam cyathi facti sunt. Sequitur: »Amen dico uobis,  non surrexit inter natos mulierum maior Ioanne Baptista.« Quia dixerat Dominus superius Ioannem esse plusquam prophetam, idcirco et nunc ad astruendam eius magnitudinem usus est sermone ueritatis dicens: »Amen,« quod interpretatur uere. Si enim Ioannes de Christo dubitasset, et eum uerum Dei Filium ignorasset, nequaquam Dominus tot laudibus eum coram turbis pretulisset. Sed querendum est quare Dominus dicat: »Inter natos mulierum non surrexit maior Ioanne Baptista;« si enim inter natos non surrexit maior illo, ergo nec ipse Christus; ille enim ex muliere natus est, testante Apostolo, qui ait: »factum ex muliere, factum sub lege;« non enim debet uideri contrarium quia mulier in hoc loco pro sexus corruptione ponitur.  Illis ergo Dominus Ioannem pretulit qui ex mulieribus, hoc est ex corruptione maris et femine, nati sunt, sed non illi certe qui ex Spiritu sancto ex uirgine natus est.



HOMILIA III. IN ILLUD MATTHAEI: uenit Ioannes Baptista predicans in deserto Iudee dicens: Penitentiam agite, appropinquauit enim regnum celorum, etc.

Quod dicit sanctus euangelista »in diebus illis,« si tantum superioribus uerbis coniungatur, quibus dicitur: »admonitus Ioseph secessit in partes Galilee,« ualde contrarium uidetur Luce qui dicit puerum duodecimo anno remansisse in templo, et parentes eius per omnes annos ascendisse Hierosolymam  in die solemni Pasche, et post hoc narrat Ioannem predicare cepisse. Ergo si ita est, ut Mattheus dicit, id est, quod Ioannes statim predicare cepisset postquam Ioseph reuersus est de Aegypto cum puero, et ueniens habitauit Nazareth, quomodo uerum est quod Lucas ait, qui narrat puerum duodecimo anno remansisse in templo, et parentes eius per omnes annos ascendisse Hierosolymam in die solemni Pasche, et puerum creuisse, maxime cum Ioannes in perfecta etate ceperit predicare? Et ut nulla sit contrarietas, quod dicit »in diebus illis,« non est specialiter referendum ad illud tempus: »Postquam Ioseph reuersus est de Aegypto cum puero, et ueniens habitauit Nazareth,«  sed generaliter referendum est ad omne tempus infantie et pueritie Domini, ut sit sensus: »in diebus illis,« id est postquam hec uel illa gesta sunt, que ceteri euangeliste de infantia et pueritia Domini usque ad trigesimum annum narrant, »tunc uenit Ioannes;« et sciendum quod omnes euangeliste faciunt mentionem huius predicationis Ioannis. Ecce beatus Mattheus, postquam narrat Ioseph reuersum de Aegypto cum puero uenisse et habitasse Nazareth, mox iungit dicens: »uenit Ioannes Baptista predicans,« etc. Marcus, sequipeda illius, in principio Euangelii sui fecit mentionem huius predicationis dicens: »Initium Euangelii,« et cetera usque ubi ait: »uox clamantis in deserto,« et quia nichil premisit, idcirco non dixit »in diebus illis,«  aut aliquod tale. Lucas uero, postquam narrauit puerum duodecimo anno remansisse in templo, et parentes eius per omnes annos ascendisse Hierosolymam, mox subiungit dicens: »Anno quintodecimo imperii Tiberii Cesaris factum est uerbum Domini super Ioannem Zacarie filium in deserto.« Ioannes ultimus et facundior ceteris euangelistis, postquam narrat uerbum in principio fuisse apud Patrem, et Patrem omnia per ipsum condidisse, et uerbum caro factum fuisse, et habitasse in nobis, statim subiungit dicens: »Fuit homo missus a Deo cui nomen erat Ioannes.« Ecce sancti euangeliste uario modo, et diuersis in locis faciunt mentionem istius predicationis, et quare hoc? quia illorum erat preparare cor, Domini autem dirigere stylum  et intentionem, nam sic unusquisque eorum descripsit, sicut Spiritus sanctus dictauit. Et sciendum quod S. Mattheus non solum tempus, locum, et personam, sed etiam officium et studium beati Ioannis demonstrat his uerbis. Personam reuera demonstrat cum dicit: »uenit Ioannes;« officium, cum subiungit: »Baptista,« studium cum ait: »predicans« locum cum dicit: »in deserto Iudee,« generale tempus cum ait: »in diebus illis.« Et pulchre Ioannes a penitentia predicare cepit, nam idcirco a penitentia predicare cepit, quia per penitentiam errata corriguntur, nec solum naturalia et originalia, sed etiam amissa. uerumtamen sciendum est quia non ipse primus nec solus penitentiam predicauit, sed habuit testimonium a ueteribus;  multa namque exempla penitentie reperiuntur in ueteri Testamento; dicit enim Dominus per prophetam: »Nolo mortem peccatoris,« et item: »Conuertimini ad me et agite penitentiam.« Et Iob dicit: »si peccaui inscius, et celaui iniquitatem meam.« Et quia per penitentiam proximiores Deo efficimur, et regno celorum appropinquare possumus, ideo pulchre subiungit dicens: »Appropinquauit regnum celorum.« Regnum celorum quatuor modis dicitur. Dicitur enim Christus, ut illud: »Regnum Dei intra uos est:« dicitur sacra Scriptura, ut illud: »Auferetur a uobis regnum Dei, et dabitur genti facienti fructus eius:« dicitur sancta Ecclesia, iuxta illud: »Simile est regnum celorum  homini regi,« et item: »Simile est regnum celorum decem uirginibus.« Dicitur et supernum solium, ut illud: »Multi uenient ab oriente et occidente, et recumbent cum Abraham, Isaac, et Iacob in regno celorum.« Et hoc totum hic intelligi potest ut sit sensus: »appropinquauit regnum celorum,« id est ut Christus regnet in uobis; siue, »appropinquauit regnum celorum,« id est, ut qui carnaliter Scripturam intelligebatis, intelligatis spiritualiter; siue, »appropinquauit regnum celorum,« id est ut, qui eratis Synagoga, sitis Ecclesia; »siue, appropinquauit regnum celorum,« id est ut cum Christo in superno solio regnetis. »Hic est qui dictus est per Isaiam prophetam.« Dubium est namque cuius sint hec uerba, Baptiste scilicet, an euangeliste. uidentur  quidem euangeliste esse; sed si sobrie dicta sanctorum euangelistarum consideremus, non incongrue Baptiste esse creduntur. Mattheus enim de se ipso dicit: »Dum preteriret iehsu uidit hominem sedentem ad teloneum, Mattheum nomine,« nec dixit uidit me; et Ioannes: »discipulus ille quem diligebat iehsu,« et item: »Hic est discipulus qui testimonium perhibet de his, et scripsit hec,« nec dixit Ego sum. Et in ueteri Testamento legitur: »Erat Moyses mitissimus, super omnes qui morabantur in terra.« Et Iob: »uir erat in terra Hus, nomine Iob,« nec dixit Ego eram. Sic et hec uerba non incongrue possunt esse Ioannis Baptiste, ut ipse de se dixerit: »Hic est qui dictus est per Isaiam:« Et quod mirum si ipse de se hoc dixit,  cum alibi interrogatus quis esset respondit: »Ego uox clamantis in deserto.« Et quare Ioannes uox dictus est a propheta? Quia uerbum Dei preibat; nam ex ipsa nostra locutione cognoscere possumus quia uerbum audiri non potest, nisi prius precedat uox. Sic et Ioannes precessit uerbum illud, scilicet de quo scriptum est: »In principio erat uerbum.« Nam idcirco directus est ut per mysterium predicationis eius uerbum Patris ab hominibus agnosceretur. Ubi autem clamauerit manifestat cum subiungit »in deserto.« Quantum ad historiam pertinet, in deserto clamabat, quia remotus erat a turbis Iudeorum; spiritualiter uero in deserto clamasse dicitur, quia derelicte ac destitute Iudee solatium sue redemptionis annuntiabat si credere uellet. Et  quod clamauerat manifestat cum subinfertur: »Parate uiam Domini, rectas facite semitas eius.« Ille autem uenienti Domino ad corda auditorum uiam parat, qui rectam fidem et bona opera predicat, ut hec uis gratie penetret, et lumen ueritatis illustret; et ille rectas semitas facit, qui per sermonem bone predicationis mundas cogitationes in animo format Et sciendum quia non solum Isaias preuidit hunc precursorem Domini uenturum, sed etiam Psalmista cum sub persona Dei Patris dicebat: »Paraui lucernam Christo meo,« id est Ioannem Filio meo. Et bene Ioannes lucerna dicitur, quia sicut Lucifer ante solem, lucerna ante dominum miles ante regem, preco ante iudicem; sic et Ioannes  precessit Christum; miles enim directus a rege hoc modo uiam ei preparat: ualles implet, tumentia planat, et omnia offendicula aufert, ut gressus incedentis non offendat, sic et Ioannes parauit uiam Domini. Qualiter uero uia Domini preparanda sit alter euangelista, imo et ipse propheta manifestat cum ait: »Omnis uallis implebitur, et omnis mons et collis humiliabitur.« Per ualles designantur humiles, per montes et colles superbi. In aduentu Domini ualles implete sunt, montes et colles humiliati, quia, sicut ipse dicit, »Omnis qui se exaltat humiliabitur, et qui se humiliat exaltabitur;« hinc alias scriptum est: »Deposuit potentes de sede, et exaltauit humiles.« Potest etiam hoc intelligi dictum de Iudaico et gentili populo; gentiles enim erant ualles,  id est humiles, quia idolorum cultores erant, et diuersis criminibus irretiti; Iudei uero montes et colles, id est, superbi erant propter legis acceptionem, et Dei cognitionem. Sed in aduentu Domini ualles implete sunt, et montes et colles humilitati, quia gentilis populus se humiliando per fidem donum gratie suscepit, quod Iudaicus populus superbiendo a se repulit. Potest et hoc intelligi de unoquoque uiro humili et superbo; moraliter enim quicunque immunditia, et fornicatione, et uoracitate, et ebrietate detinetur »uallis« est; ille uero qui in superbia, et iactantia, et uana gloria consistit, »mons et collis« est. Sed homines adiuti gratia Dei cum transeunt de immunditia ad munditiam, de fornicatione ad continentiam, de uoracitate ad abstinentiam,  de ebrietate ad sobrietatem, ualles implentur. Item si adiuti diuina gratia transierint de superbia et iactantia ad humilitatem, et de uana gloria ad despectum proprie carnis, tunc profecto montes et colles humiliantur. Hoc modo unusquisque nostrum uiam Domino debet preparare; ille enim uiam Domino parat, qui de uitiis ad uirtutem transit, quoniam uie Domini sunt fides et iustitia, semite uero illius cetere uirtutes. Has uias sibi notas fieri optabat Psalmista cum dicebat: »uias tuas, Domine, notas fac mihi, et semitas tuas edoce me.« Et que sint ipse uie consequenter manifeste curauit indicare dicens: »Uniuerse uie Domini misericordia et ueritas sunt;« et cetere uirtutes, id est, fides et iustitia et similia semite ipsius sunt. Et istas uias  hortatur nos Ieremias propheta inquirere cum dicit: »State super uias, et interrogate de semitis antiquis que sit uia bona, et ambulate in ea.« Sequitur. »Et erunt praua in directa.« Praua sunt corda malorum hominum, per iniustitiam detorta; sed tunc praua in directa commutantur cum corda malorum hominum ad iustitie regulam diriguntur. Aspere sunt mentes hominum furore et indignatione perturbate, que uerbum predicantis audire contemnunt, sed tunc »aspera in uias planas« commutantur, cum ee mentes hominum ira commote, ad gratiam mansuetudinis redeunt, queque prius uerbum predicationis audire noluerunt, conuerse ad beatitudinem, et ad lenitatem, delectabiliter audiunt  pacate. »Ipse autem Ioannes habebat uestimentum de pilis camelorum.« Hucusque uidentur uerba Ioannis ab eo loco ubi ait: »Penitentiam agite;« ab hinc uero uerba sunt sancti euangeliste. Et quia beatus Mattheus superius dixerat Ioannem uenisse, et penitentiam in deserto Iudee predicare cepisse, ut ostenderet non immerito, sed digne ad officium predicationis accessisse, idcirco de asperitate uestium, et uilitate ciborum cepit eum laudare dicens: »Ipse autem Ioannes habebat uestimentum de pilis camelorum.« uestimentum ipsius erat Deus et iustitia, cibus eius lex Christi et contemplatio diuina; et quia ipse mundo mortuus erat, et mundus illi crucifixus, idcirco non poterat pretiosas uestes desiderare, et lautiores cibos appetere.  Sub ista tamen asperitate uestium et uilitate ciborum non condemnauit beatus Ioannes temporalia bona, nec terrena bona docuit esse mala, quia omnia a bono Deo creata sunt, sed sub habitu uestimentorum et uilitate ciborum ostendit se peccata totius humani generis deflere. Nam multi sanctorum Patrum in preterito tempore peccata mundi defleuerunt. Moyses enim propter graue peccatum populi nimia tristitia affligebatur, et in tantum dilexit populum ut optaret se deleri de Libro uite, si non dimitteretur peccatum populi. Iosue uero minister et successor illius a mane usque ad uesperum prostratus iacuit coram Domino propter peccatum populi. Samuel omnibus diebus uite sue luxit Saulem et populum quia recesserant a Domino. Elias uero  multa ieiunii inedia affligebatur propter iniquitatem et peccata populi. Ieremias merens et lugens non potuit quin diceret: »Quis dabit capiti meo aquam, et oculis meis fontem lacrymarum, ut defleam peccata populi mei die ac nocte?« Et Daniel dicit: »Trium hebdomadarum spatio sedens in domo mea panem desiderabilem non comedi, et aquam desiderabilem non bibi, lugens peccata populi mei.« Sicut isti, sic et multi sanctorum defleuerunt peccata generis humani. Ita et Ioannes. Si enim habitum exterioris hominis consideremus, quanti meriti interior homo sit agnoscere possumus. Ille enim, qui tali habitu utebatur extrinsecus, magni meriti erat intrinsecus, et in his uerbis demonstratur uitam Ioannis celestem fuisse, et gloriosam eius humilitatem et pudicitie  honestatem. His etiam uerbis sancti euangeliste Dominus alibi annuit cum dicit turbis de Ioanne: »Quid existis in desertum uidere? hominem mollibus uestitum?« subauditur Non; quod enim Dominus Ioannem uestitum mollibus dicit non fuisse, hoc est quod beatus Mattheus hic cum pilis camelorum indutum esse ostendit. Per hoc uero, quod tam Dominus quam euangelista Ioannem de asperitate uestium laudauit, ostendit quia Ioannes non fuit fautor malorum, sed increpator, et uitam peccantium non blandimentis fouebat, sed aspere inuectionis uerbis increpabat dicens: »Genimina uiperarum, quis uobis demonstrauit fugere a uentura ira?« Moraliter quicunque uult uestigia Ioannis sequi, non debet peccatores blandimentis  fouere, sed aspere increpare, iuxta illud Salomonis: »uerba sapientium quasi stimuli, et quasi claui in altum defixi.« Pulchre uerba sapientium stimulis et clauis assimilantur, quia culpas peccantium nesciunt palpare, sed pungere, nesciunt fouere, sed increpare. Per zonam pelliceam designatur mortificatio ipsius Ioannis; per mel siluestre, dulcis eius predicatio; nam tante dulcedinis ea fuit ut ipse Christus ab hominibus putaretur. Et ipsa eius existimatio bene locuste assimilatur; locusta enim eleuata a terra cito cadit, et sic illa existimatio populi, qua Ioannes Christus existimabatur, cito corruit, quia ille qui putabatur propheta, mox agnitus est Christus, et ille qui Christus, mox agnitus est propheta. Per Ioannem, qui Domini gratia interpretatur,  significatur Christus; et congrue quidem Dei gratia dicitur qui mundo gratiam Dei attulit. Per uestimentum illius designatur Ecclesia gentium, que bene uestimentum Dei dicitur, iuxta illud quod Dominus per Ieremiam prophetam ait: »uiuo ego, dicit Dominus, quia omnibus his uelut uestimento uestieris.« uestimentum namque Ioannis de pilis camelorum fuit contextum, et sancta Ecclesia de gentilitate est congregata. Camelus enim immundum est animal, secundum legis preceptum, et significat gentilitatem. Et bene per camelum, quod immundum est animal, immunda gentilitas designatur, et quod ita sit manifestat Isaias dicens: »Inundatio camelorum operiet te.« Per zonam pelliceam mortificatio ipsius sancte Ecclesie intelligitur, unde  Apostolus dicit: »Mortificate membra uestra que sunt super terram;« et item: »Carnis curam ne feceritis in concupiscentiis uestris.« Et Dominus in Euangelio: »Sint lumbi uestri precincti, et lucerne ardentes.« Pascha etiam celebraturi »lumbos precinctos habere« iubentur; hac enim zona agnitus est Elias, et hac zona, id est, hoc signo mortificationis agnoscuntur omnes fideles iuxta illud Pauli: »Qui autem Christi sunt, carnem suam crucifixerunt cum uitiis et concupiscentiis.« Per locustas designantur hi qui de gentili populo antequam ad fidem transissent instabiles erant mente, et nec ad ista, nec ad illa se flectentes, rebelles et contradictores erant legis. Hi enim tales, tam predicatione Ioannis quam apostolica deuicti, conuersi  sunt in cibum Dei; unde Dominus dicit: »Meus cibus est ut faciam uoluntatem eius qui misit me.« Cibus ergo Domini est uoluntas Patris, et redemptio, et salus generis humani. Et quod per locustas gentilitas designetur ostendit Salomon cum dicit: »Locuste enim cum non habeant regem, nec ducem, nec preceptorem, unaqueque graditur per turmas suas.« Sic et gentilitas cum non haberet regem Christum, nec ducem, nec preceptorem, id est aliquem latorem legis, aut aliquem doctorem uel prophetam, egressa est per turmas, id est de infidelitate ad gratiam Christi sub unitate fidei cucurrit. Per mel siluestre designantur ii qui in gentili populo, antequam ad fidem uenissent, dulcis  conuersationis, et sancte uite, et bone opinionis fuerunt, de quibus unus fuit ille Cornelius centurio, de quo legitur in Actibus apostolorum, quia »erat uir iustus et timens Deum, faciens quotidie eleemosynas plebi, et deprecans Deum die ac nocte,« unde promeruit ut angelus mitteretur ad eum qui diceret: »Corneli, exaudite sunt orationes tue, et eleemosyne tue ascenderunt in conspectum Dei.« De iis etiam fuit ille potens eunuchus Candacis regine qui tanti studii fuit, ut non solum per annos omnes ascendere Hierusalem, sed etiam sedens in curru legeret Isaiam prophetam, quapropter promeruit ut dirigeretur ad eum Philippus diaconus, quatenus baptizaret eum: et isti tales cum essent mel siluestre in silua generis humani,  conuersi ad fidem facti sunt mel domesticum in sinu sancte Ecclesie. »Tunc exibat ad eum Hierosolyma, et omnis Iudea.« Quod dicit »Tunc« ad superiora refertur ubi ait: »uenit Ioannes Baptista predicans in deserto.« Querendum tamen est quare Ioannes baptizabat, cum suo baptismate peccata relaxare non poterat; in solo enim baptismo Domini peccata nobis relaxantur. uerum idcirco baptizabat quatenus per omnia officium sue precursionis impleret, ut qui factus est precursor Domini nascendo, et predicando, simul etiam fieret baptizando. Siue ideo baptizabat, quia baptismum illius figuram gerebat catechumenorum. Nam sicut modo catechizantur pueri ut digni fiant accedere ad sacramentum baptismatis, ita et ille baptizabat,  ut illi quos aqua intingebat, postea deuotius uiuendo, digni fierent ad baptismum accedere Christi. Item querendum est quare in Iordane baptizabat. Duabus uero de causis id fecisse putandum est: ut ibi scilicet aperiret ianuam regni celestis, ubi datus est aditus filiis Isrel intrandi in terram repromissionis, siue quia Iordanes a duobus fontibus nascitur, id est »Aior« et »Dan« qui oriuntur ad radicem montis Libani. Et ideo baptizabat in Iordane ut ostenderet quia necesse est omnibus renatis per aquam baptismi, ut studeant implere precepta duorum Testamentorum confitentes peccata sua. Hinc descendit etiam consuetudo ecclesiastica ut illi qui baptizandi sunt prius abrenuntient diabolo, et operibus eius, seculo, et pompis  ipsius. »uidens autem multos Phariseorum et Sadduceorum.« Pharisei interpretantur diuisi, Sadducei uero iusti, uel iustificati; Pharisei enim erant presbyteri, id est seniores Iudeorum, Sadducei autem eorum heretici; negabant enim Spiritum sanctum et angelos, et animam uiuere post mortem, et ideo negabant esse resurrectionem, et quod isti negabant Pharisei confitebantur. Fortassis uiderat beatus Ioannes istos Phariseos et Sadduceos non simplici intentione uenire ad baptismum suum, atque idcirco acriter eos redarguit dicens: »Progenies uiperarum, quis ostendit uobis fugere a uentura ira?« ac si diceret: Si ad meum uultis uenire baptismum, simplici intentione uenite,  et si meum uultis audire consilium facite fructus dignos penitentie. Illi enim qui quondam ob meritum fidei filii Abrahe dicti sunt, modo propter infidelitatem filii serpentis dicuntur, id est diaboli: et bene diabolus serpens dicitur, quia per serpentem protoplastos decepit; et quod diabolus serpens dicatur manifestat Scriptura dicens: »Suscitabo super eos Leuiathan serpentem tortuosum.« Et sciendum quia consuetudo est sanctarum Scripturarum ab imitatione operum nomina imponere, ut illud: »Audite, principes Sodomorum, et auribus percipe legem Dei nostri, populus Gomorrhe;« et alibi: »Pater tuus Amorrheus, et mater tua Cethea.« Nunquid idcirco Iudei adeo appellati sunt, quod a Sodomitis, aut ex Gomorrheis nati  sunt? Non, sed ab imitatione operum; acta enim illorum imitantur. Et bene isti Pharisei et Sadducei progenies uiperarum dicuntur ab imitatione eorum; fertur enim quod uterque parens uiperarum in conceptu simul et in partu exstinguatur. Sic et ipsi Pharisei et Sadducei »progenies uiperarum« uocantur, quia maxime illorum consilio crucifigendus erat Christus, Pater eorum, et per malam interpretationem mater illorum Synagoga est exstincta; nam mali filii, malorum parentum acta imitantes, bene »progenies uiperarum« dicuntur, quia quasi de uenenatis parentibus uenenati filii nascuntur. Sequitur: »Quis demonstrauit uobis fugere a uentura ira?« Quis subauditur nisi Deus? si uero quis demonstrauit sub futuro tempore intelligatur: quis  doctor, quisue predicator dabit uobis consilium ut possitis euadere iram eterne ultionis? uenturam illam appellat eternam damnationem, unde dicit Paulus apostolus: »Si enim cum inimici essemus reconciliati sumus Deo per mortem Filii eius, multo magis, nunc reconciliati, salui erimus ab ira per ipsum.« Et item: »Tu autem secundum duritiam tuam, et cor impenitens thesaurizas tibi iram in die ire, et reuelationis iusti iudicii Dei.« Nos uero qui peccauimus, et in usu male consuetudinis inuoluti sumus, quomodo ab ira extreme ultionis euadere possimus, dicat sanctus Ioannes nobis quid facere debeamus. Ait enim: »Facite dignos fructus penitentie.« In quibus uerbis notandum quod beatus Ioannes non tantum fructus penitentie,  sed dignos fructus admonet esse faciendos; quia aliud est facere fructus penitentie, et aliud dignos penitentie fructus, nam non par studium debet esse illi qui multa, et illi qui pauca, et illi qui aliqua illicita commisit. Illi qui nulla commisit, iure conceditur ut licitis utatur; illi uero qui aliquid commisit necesse est ut tanto a se abscindat licita, quanto meminit se perpetrasse illicita. Hac sententia uniuscuiusque nostrum conscientia constringitur; nam unusquisque nostrum tanto maiora lucra sibi debet acquirere per penitentiam, quanto sibi maiora damna intulit per culpam. Ille enim qui post actam penitentiam eadem uel similia committit  pro quibus penitentiam gessit, aut dissimulat se agere penitentiam, aut ignorat.



HOMILIA Iu. IN ILLUD MATTHAEI: Cum esset desponsata mater Iesu Maria Ioseph, antequam conuenirent inuenta est in utero habens de Spiritu sancto.

Natiuitatem Domini nostri Iesu Christi secundum carnem, qua Dei Filius homo fieri dignatus est, Mattheus euangelista breui quidem sermone, sed plena ueritate descripsit. Cepit namque ab Abraham generationem patrum describere, et perduxit eas usque ad Christum, et, ut ostenderet quantum distaret Natiuitas Domini nostri Iesu Christi a ceterorum hominum natiuitate. subiunxit: »Cum esset desponsata mater Iesu Maria Ioseph.« Ostendit  enim illos secundum solitam copulam maris et femine generantes et generatos; Iustum uero nec generantem nec generatum, sed de Spiritu sancto ex uirgine conceptum et natum. Et quia Dei Filius nasciturus erat in carne, decebat ut non ex alia nasceretur, quam ex illa que uirgo erat: et quia uirgo paritura erat, decebat ut non alium pareret quam qui Dei Filius esset. Sed sciendum quod beatus Mattheus non tempus, non locum, non ordinem conceptionis narrat, que omnia manifestissime beatus Lucas demonstrat cum dicit: »In mense sexto missus est angelus Gabriel a Deo in ciuitatem Galilee, cui nomen Nazareth, ad uirginem desponsatam uiro, cui nomen erat Ioseph de domo Dauid, et nomen uirginis Maria.« Et quia uirgo paritura erat  Dei Filium, decebat ut prius ab angelo salutaretur, deinde diuina uirtute illustraretur, ac sic demum Dei Filium in se susciperet. Querendum nunc est quare Dominus noster iehsu Christus non de simplici uirgine, sed ex desponsata nasci uoluerit, et sciendum quod plurime rationabiles cause a sanctis Patribus traduntur; uerumtamen precipue he sunt: Prima est ut per Ioseph origo demonstraretur beate Marie, cum ambo de una eademque tribu fuerint; secunda, ne quasi adultera lapidaretur ab Iudeis, si uirum non haberet et filium procreasset; tertia, ut fugiens in Aegyptum haberet maritale solatium, quo sustentaretur, hoc est haberet uirum qui Dominum in Aegyptum ferret et referret, et necessaria feminee fragilitati subministraret, et fidelis custos et  tutor integerrime uirginitatis, et testis certissimus, et nutritius esset Domini fidissimus; quarta, quam addidit martyr Ignatius, ut partus eius celaretur diabolo, id est ut non haberet diabolus suspectum partum, dum uideret eum ex coniuge natum. Si enim de simplici uirgine nasceretur, facile diabolus eum Dei Filium agnosceret, et nunquam crucifigeretur; unde est illud Apostoli: »Si enim agnouissent, nunquam maiestatis Dominum crucifixissent.« Sequitur: »antequam conuenirent.« Hoc uerbum conueniendi, non ipsum concubitum, sed tempus significat nuptiarum, id est quando ea que fuerat sponsa incipit esse uxor; et est sensus: antequam conuenirent, id  est antequam rite solemnia nuptiarum celebrarent; nam quod postea acceperit eam, euangelista in subsequentibus manifestat cum dicit, quia monente angelo accepit eam Ioseph, et quia non concumbebant, idcirco subiungit: »et non cognoscebat eam.« Tamen »inuenta est habens in utero,« et certe a nullo alio nisi ab Ioseph, quia maritali sententia pene omnia future coniugis nouerat, et idcirco tumentem eius uterum curioso deprehendebat intuitu. »Ioseph autem uir eius cum esset iustus, et nollet eam traducere, uoluit occulte dimittere eam.« Bene iustus, quoniam iustitie custos erat, uidebat namque sponsam concepisse suam, quam nouerat a nullo uiro fuisse attactam; uidebat grauidam, quam uere nouerat castam, et quia legerat in propheta  »de radice Iesse exiet uirga, et flos de radice eius ascendet,« et nouerat beatam Mariam originem duxisse de stirpe Dauid, qui fuit filius Iesse, legeratque etiam: »Ecce uirgo in utero concipiet, et pariet filium,« idcirco non discredebat, uel diffidebat hanc prophetiam esse implendam in ea; et cum esset iustus, et omnia iuste uellet agere, dignum existimauit ut hec nulli proderet, et tamen eam non acciperet uxorem, sed, mutato proposito nuptiarum, dimitteret eam, ut maneret sponsa sicuti fuerat. Et hoc est quod dicit euangelista, »et nollet eam traducere,« id est palam facere, sed occulte uoluit dimittere, id est tempus nuptiarum mutare; quod si fecisset, perpauci essent qui non magis autumarent eam meretricem quam uirginem, et idcirco repente  consilium Ioseph diuino mutatum est consilio, nam »hec eo cogitante, ecce angelus Domini in somnis apparuit ei.« Iusto Ioseph, iuste omnia cogitanti, et disponenti bene iustus directus est nuntius, qui ad conseruandam uirginis famam monuit ut eam acciperet uxorem. Hinc beatissimus Ambrosius ait: Maluit Dominus quosdam de suo ortu, quam de matris pudore dubitare; maluit aliquos modum sue conceptionis ignorare, quam castitatem sue Genitricis infamare; hoc est magis elegit ut filius fabri diceretur, quam ut eius mater adultera uocaretur. Per hoc uero quod angelus in somnis apparuit Ioseph, requies designatur mentis, et quia requiescebat a curis secularibus, idcirco angelica uisitatione pariter et locutione meruit perfrui. »Ioseph, fili  Dauid, noli timere.« Blandientis affectu angelus alloquitur Ioseph, cum eum proprio nomine, et filium Dauid, uocet; erat enim filius Dauid non tantum genere, sed fide et imitatione. »Noli timere accipere Mariam coniugem tuam.« Monuit ut acciperet ad nomen coniugii, non ad operis officium; »quod enim natum est in ea de Spiritu sancto est;« et ut dignitas partus ostendatur ait: »Pariet autem filium et uocabis nomen eius Iesum,« hoc est totius mundi Saluatorem, et uniuersorum salutis Auctorem. Saluat ipse quidem non infideles, non incredulos, sed populum suum, hoc est, in se credentem; saluat non tam a uisibilibus hostibus, quam potius ab inuisibilibus, hoc est a peccatis; saluat non armis pugnando, sed  peccata relaxando. Quod autem tali nomine nuncupari debuisset, longe ante predixerat per Isaiam cum ait: »Iustus et saluans Dominus non est preter me.« Et quod tali nomine uocari debuisset, etiam antequam nasceretur ipse predixit per prophetam: »De uentre matris mee uocauit me Dominus nomine meo.« Sequitur: »Hoc totum autem factum est ut adimpleretur quod dictum est a Domino per prophetam.« Querendum est in hoc loco quare dixerit sanctus euangelista totum factum esse, cum superius solam narrauerit conceptionem. Sciendum tamen quod idcirco sanctus euangelista totum factum esse dixit, ut per hoc demonstraret, quod ante in prescientia Dei totum factum fuit quam fieret apud homines, siue quia preteritarum rerum erat narrator, et ideo  totum factum erat: mos namque fuit huius sancti euangeliste pene omnia que dixit exemplis ueteris Testamenti confirmare, maxime propter illos Iudeos qui ita crediderunt in Dominum Iesum Christum, ut timerent recedere a carnali obseruatione legis, ut tanto facilius retraheret eos ab ipso timore, quanto iam uiderent et agnoscerent ea esse completa in gratiam Euangelii, que predicta uel gesta fuerant in ueteri Testamento: »Ecce uirgo in utero habebit.« Quod uirgo esset conceptura, et Dei Filium paritura multis demonstratur exemplis; Salomon enim dicit: »Sapientia edificauit sibi domum, excidit columnas septem.« Sapientia Christus est, de quo Apostolus dicit: »Christum Dei uirtutem, et Dei sapientiam.« Hec sapientia itaque edificauit sibi domum, uel  matrem de qua sumpsit carnem, uel corpus in uirgine, in quo apparuit uisibiliter inter homines. Et Psalmista dicit: »Mater Sion dicet: Homo,« etc. Mater Sion ipsa est beata uirgo Maria, et Christus »homo factus est in ea,« quia Filius Dei carnem sumpsit ex ea; »et ipse fundauit eam Altissimus,« quia ipse Altissimus, qui homo factus est, fecit sibi matrem, de qua nasceretur secundum humanitatem. Hinc et Isaias: »De radice, inquit, Iesse exiet uirga, et flos de radice eius ascendet.« De radice Iesse exiuit uirga, quia de stirpe Dauid qui filius Iesse fuit, ut diximus, originem duxit beata Maria, que florem munditie, id est Dominum Iesum Christum, absque macula peccati concepit et genuit. Hec est uirga illa Aaron que fronduit, et frondes in amygdalum  produxit; nam sicut illa absque humore ullo terre flores et frondes in amygdalum produxit, ita et beata uirgo Maria absque ullo humano semine concepit, et peperit Christum. Et bene Dominus noster iehsu Christus similatur amygdalo: nam sicut amygdalum constat ex osse, cortice, et medulla, ita Dominus noster iehsu Christus constat ex diuinitate et humanitate, carne scilicet et anima, et qui absque humano semine natus est de uirgine, ideo per Prophetam loquitur dicens: »Ego autem sum uermis et non homo.« Nam sicut uermis ex ligno absque ullo semine nascitur, ita et Christus de uirgine. Inde est etiam quod secundum septuaginta Interpretes scarabeus de ligno clamat.  Querendum est etiam quare dicat sanctus euangelista »habebit« cum propheta dicat »concipiet;« et sciendum quod quia propheta futura predicabat, idcirco posuit »concipiet,« nam illud concipitur quod non habetur. Euangelista uero quia de preterito narrabat historiam, ideo mutauit »concipiet,« et posuit »habebit;« quoniam illud quod habetur iam non concipitur, sed tenetur. Quod autem dicit: »uocabitur nomen eius Emmanuel,« putandum est hoc nomen sic interpretatum fuisse ab aliquo translatore, non a propheta uel euangelista, ne hoc haberetur obscurum uel confusum apud Latinos. Hoc namque nomine due substantie Domini nostri Iesu Christi, diuinitatis scilicet et humanitatis in una persona designantur, quia qui ante omnia  secula ineffabiliter genitus est a Deo Patre, idem ipse in fine temporum factus est Emmanuel, id est »Nobiscum Deus« ex uirgine matre. Quod autem dicitur »Nobiscum Deus,« potest intelligi hoc modo: Nobiscum factus est, hoc est passibilis, mortalis, esuriens, sitiens, lassescens, et per omnia nostri similis absque peccati affectione: siue »Emmanuel« hoc est nobiscum Deus factus est, quia substantiam nostre fragilitatis, quam assumpsit, substantie sue diuinitatis in unitate persone uniuit et coniunxit, quando »uerbum caro factum est, et habitauit in nobis;« ut mirum in modum inciperet esse quod nos sumus, nec tamen desineret esse quod erat. »Exsurgens autem a somno Ioseph fecit quod precepit ei angelus Domini.« Eo ipso aditu redit uita,  quo ingressa est mors, id est per uirginem feminam, et per obedientem uirum. De uirgine terra creatus est Adam, de uirgine femina natus est Christus. Per inobedientiam Ade omnes perditi sumus, per bonum obedientie Ioseph omnes ad pristinum statum reuocamur; nam his uerbis magna nobis uirtus obedientie commendatur, quibus dicitur: fecit sicut precepit ei angelus Domini; accepit uidelicet Mariam celebratis nuptiis, atque accepit, ut ea coniux uocaretur, non ut tamen concumberent, quia sequitur: »et non cognoscebat eam.« Fuerunt quoque nonnulli qui dixerant quod Ioseph non celebratis nuptiis beatam Mariam accepit, sed bene ait Beda: Ille qui hoc didicit ostendat ubi licitum fuit unquam apud Iudeos quod sponsi et sponse simul conuenirent absque  celebratione nuptiarum, et si ostenderit, nos sano eius sensui cedimus; tantum uideat ne aliquod tale proferat, quod matrem Domini infamet; et cum hoc ostendere non potuerit, nostre credat assertioni. Et »non cognoscebat eam.« Hoc uerbum cognosco aliquando in sacris Scripturis pro cognitione ponitur, ut illud: »Cognouit Ioseph fratres suos, ipse tamen non est agnitus ab eis:« et item: »Remansit puer iehsu in Hierusalem, et non cognouerunt parentes eius.« Pro concubitu etiam ponitur, ut illud: »Cognouit Adam adhuc etiam uxorem suam, et genuit ex ea filios et filias.« Sic et in hoc loco pro concubitu ponitur et »non cognoscebat eam,« id est non concumbebat cum ea »donec peperit filium  suum primogenitum.« Fuerunt preterea nonnulli heretici qui dixerunt quod Ioseph et beata Maria post natum Dominum simul conuenissent, et filios eos procreassent, quos sancti euangeliste fratres Domini appellant, et ad suum errorem confirmandum sumpserunt hoc testimonium dicentes, quod nequaquam sanctus euangelista dixisset »donec,« nisi post Dominum natum simul conuenissent. Sed procul repellat Deus hunc errorem a cordibus fidelium; sciendum namque est quod sanctus euangelista illo tempore, scilicet ante partum, negare studuit quod Ioseph non cognouit eam, ne aliqua suspicio posset oriri; post partum uero nullum dubium esse credidit quod non conuenerint, ideoque negare non curauerit. Si enim illa legalis Maria, postquam diuino  meruit perfrui eloquio, carnali non legitur copule permista; Ne etiam et Moyses postquam diuinis perfrui eloquiis meruerunt non concubuisse leguntur, quis sane fidei audeat dicere hanc euangelicam Mariam, et hunc euangelicum uirum Ioseph scilicet post natum Dominum conuenisse, presertim cum illis in castitate permanentibus singulari gratia natus est Dei Filius? uerumtamen sciendum quia solet »donec« pro infinito accipi, ut est illud: »donec senescaris ego sum.« Nunquid, postquam ille senuerit, desiit esse Deus? Non; sed sic est intelligendum: Ego semper ero etiam postquam uos senueritis. Et item: »uiuo ego, dicit Dominus; non delebitur hoc peccatum uestrum donec moriamini.« Nunquid postquam mortui erunt deletum est peccatum  eorum? Non; si enim ante non est deletum, post mortem minime. Et Psalmista inquit: »Dixit Dominus Domino meo: Sede a dextris meis, donec ponam inimicos tuos scabellum pedum tuorum.« Nunquid postquam facti sunt inimici illius scabellum pedum eius, desiit Filius sedere a dextris Patris? Non; sed talis est sensus: Inimici quidem tui pedibus tuis subiicientur, et tu a dextris meis semper sedebis. Et in Euangelio legitur: »Amen dico tibi, non exies inde, donec reddas nouissimum quadrantem.« Et est sensus: quia nunquam reddes, nunquam exies. Sic et in hoc loco pro infinito accipitur: »et non cognoscebat eam donec peperit filium suum,« id est nunquam cognoscebat. Sciendum est preterea quia fuerunt nonnulli heretici qui  dixerunt Dei Filium non ueram carnem ex uirgine sumpsisse, sed imaginarium corpus habuisse, ideoque addidit »suum,« hoc est proprium, non adoptiuum, non aliunde, neque ex nichilo, sed ex sua substantia, et sancto Spiritu conceptum et natum. Sequitur »primogenitum.« Non etiam defuere heretici qui ad confirmandam sententiam sui erroris hoc uerbum asumpserunt dicentes, quod nequaquam sanctus euangelista dixisset »primogenitum,« nisi is habuisset fratres; falso tamen, nam primogenitus dicitur non ille solummodo quem fratres sequuntur, sed qui primus nascitur, siue non. Legis namque preceptum fuit ut »omne masculinum adaperiens uuluam sanctum Domino uocaretur, et omnia primogenita  Deo in templo offerrentur, et septem diebus essent sub uberibus matrum, octaua die uero offerrentur Domino.« Et nunquid illa solummodo primogenita offerebantur que fratres sequebantur? Non, sed omnia que primo nascebantur. Et item legitur quia »percussit Deus primogenitum in terra Aegypti:« et nunquid illa solummodo primogenita percussit, que fratres fuerant secuti? Non, sed omnia que primo nata sunt tam de hominibus quam de animalibus. Ergo omnis unigenitus recte potest dici primogenitus; uerumtamen non omnis primogenitus dicitur unigenitus. Dominus igitur iehsu Christus cum sit unigenitus bene dicitur primogenitus, quia primus de uirgine est natus, et natus quidem non deuirginauit matrem, que uirgo semper  permansit; de ea namque scriptum est: Porta hec clausa erit, et uir non transibit per eam: solus Dominus egredietur per eam, et erit semper clausa. Et quid mirum si unigenitus Dei Filius primogenitus dicitur eo quod primus natus sit de uirgine? cum etiam primogenitus mortuorum dicatur, unde est illud: »Ipse est testis fidelis primogenitus mortuorum, et princeps regum terre.« Bene quidem primogenitus mortuorum dicitur, quia ipse primus a mortuis resurrexit, et nobis aditum resurgendi de morte ad uitam dedit. Dicitur etiam »primogenitus in multis fratribus,« ut illud Apostoli: »Quos autem presciuit et predestinauit conformes fieri imagini Filii sui, ut sit ipse primogenitus in multis fratribus.« In quibus multis? In illis uidelicet de quibus  Ioannes apostolus ait: »Quotquot autem receperunt eum, dedit eis potestatem filios Dei fieri.« Et sciendum quia non solum dicitur primogenitus in illis qui post eum fuerunt, sed etiam in illis qui ante eius natiuitatem exstiterunt, qui bene utique possent dicere cum Ioanne: »Post nos uenit uir qui ante nos factus est,« atque etsi post nos natus est, tamen potentia sue diuinitatis nos precessit. Primogenitus etiam dici potest secundum ipsam naturam diuinitatis, ut illud: »Ego ex ore Altissimi prodiui primogenita ante omnem creaturam.« Sapientia loquitur, et sapientia Christus est, de quo Apostolus: »Christum Dei uirtutem et Dei sapientiam.« Hunc Christum Dei uirtutem et Dei sapientiam uirgo mater in fine temporum concepit et peperit, quem Deus Pater  ante omnia secula ineffabiliter genuit. Preterea dicitur primogenitus eo quod ipse primus aperuit uuluam sancte Matris Ecclesie ad procreandos Deo filios per aquam baptismatis. »Et uocauit nomen eius Iesum.« Liquet hoc nomen fuisse notissimum sanctis Patribus et Dei prophetis, et maxime illi qui dicebat: »Defecit in salutare tuum anima mea;« id est in considerando salutare tuum anima mea defecit; et item: »exsultauit cor meum in salutari tuo;« nec non illi qui dicebat: »Ego autem in Domino gaudebo, et exsultabo in Deo Iesu meo.« Et permaximum est illud: »Deus, in nomine tuo saluum me fac,« id est gloriam tui nominis quo Saluator  diceris in me saluando glorifica, ut tuum nomen sit super me.



HOMILIA u. IN ILLUD MATTHAEI: Dicebat iehsu turbis Iudeorum: Ecce mitto ad uos prophetas, et sapientes, et scribas, etc.

Quod autem superius dicit: »Implete mensuram patrum uestrorum,« ad personam Christi pertinere uidetur, quoniam ipse ab illis occidendus erat, siue potest referri ad apostolos, de quibus nunc dicit: »Ideo ecce ego mitto ad uos prophetas, sapientes et scribas,« ut scilicet impleatis mensuram patrum uestrorum, et illos occidendo ostendamini uos esse filios homicidarum, et conuincamini falso ornare sepulcra prophetarum. Prophete enim non solum  illi dicti sunt qui incarnationem Domini uenturam predixerunt, sed etiam illi qui celestis regni gaudia annuntiant, et Scripturas interpretantur; de quibus dicit Apostolus: »Prophete duo aut tres dicant, ceteri autem diiudicent.« Quidam enim prophetas ueteris Testamenti autumant esse preferendos apostolis in ordine catalogi; sed sciendum est quia prophetas, sapientes et scribas Dominus apostolos suos appellauit; prophete enim dicti sunt quia prophetico spiritu erant repleti; sapientes erant, quia eruditi fuerant celesti doctrina, id est Euangelii gratia: unde et prophetas ait, ut eruditos corde in sapientia; scribe uero erant quia de thesauris suis noua et uetera proferebant. »Et ex illis occidetis,« sicut Paulum et Iacobum, »et crucifigetis,« quemadmodum  Petrum et Andream, »et flagellabitis in synagogis uestris,« quemadmodum omnes apostoli leguntur flagellati, de quibus in Actibus apostolorum dicitur: quoniam gaudentes ibant flagellati a conspectu concilii. »Et persequemini de ciuitate in ciuitatem:« et est sensus: Persequemini, inquam, et expulsi eritis a finibus Iudee ut congruo tempore digna fiat transmigratio ad gentes ad seminandum Euangelium Christi. »Ut ueniat super uos omnis sanguis iustus qui effusus est super terram; a sanguine Abel iusti usque ad sanguinem Zacarie.« Quis autem fuerit iste Abel non solum hac Domini sententia, sed etiam testimonio libri Genesis comprobatur, ubi eius munera Deo accepta fuisse narrantur. Sic enim scriptum est: »Respexit Dominus  ad Abel et ad munera ipsius;« prius enim dicitur Deum respexisse ad Abel, deinde ad munera eius, ideoque iustus deprehenditur. Sed solerter inuestigandum est quis fuerit iste Zacarias, nam multos legimus Zacarias. Appellatus namque est Zacarias ille penultimus duodecim prophetarum. Zacarias etiam dictus est pater Ioannis, et similiter Zacarias uocatus est ille Ioiade sacerdotis; sed ille penultimus duodecim prophetarum nusquam legitur occisus, atque etsi nonnulli dicant quod Zacarias pater Ioannis occisus sit inter templum et altare, eo quod Christi aduentum futurum predixit, hoc tamen in diuinis litteris non inuenitur, et ne libera  facultas errandi daretur per diuersos, ideo signanter addidit Dominus: »quem occidistis inter templum et altare.« Congruentis ergo Zacarias intelligi potest ille filius Ioiade sacerdotis, quem Ioas, rex Iude, interfecit inter templum et altare. Sed querendum est quomodo Dominus hic eum filium Barachie nominet, cum, sicut in libro Regum legitur, filius fuerit Ioiade sacerdotis: sic enim legitur: »Non est recordatus Ioas Ioiade patris eius que sibi fecisset bona.« Soluitur hec questio ita: aut is certe duo nomina secundum consuetudinem sue gentis habuit, aut soluitur interpretatione nominum. Barachias enim interpretatur benedictus Domini, Ioiadas uero Dei iustitia; nichil ergo interest siue dicatur filius fuisse Barachie, id est benedicti  Domini, siue Ioiade, id est iusti Domini, quoniam unum est. Dominus ergo ob magnitudinem eius, et ad laudem ipsius uocauit illum filium Barachie, id est benedicti Domini. Rursus querendum est quomodo dicat Dominus omnem sanguinem iustorum querendum esse ab Abel iusto usque ad sanguinem Zacarie filium Barachie super generationem Iudeorum cum ipsi neutrum eorum occiderint, scilicet nec Abel, nec Zacariam. Nunquid merita omnium generationum ac subsequentium una generatio persoluet? non enim equum est ut alter pro alterius peccatis puniatur. Sciendum est ergo quia moris est sacrarum Scripturarum duas generationes narrare, unam bonam et alteram malam, unam iustorum, et alteram impiorum; Christus enim est caput omnium  electorum, et omnes electi membra sunt illius, ac per hoc omnium electorum ab Abel usque ad finem seculi, quasi una erit generatio. Diabolus uero caput est omnium iniquorum, et omnes iniqui membra sunt ipsius; omnium ergo impiorum a Cain usque ad finem seculi, una erit generatio; de bona namque generatione scriptum est: »Generatio rectorum benedicetur,« et iterum: »Hec est generatio querentium Dominum;« de mala autem dicit: »Generatio mala et peruersa, hec Domino retribuisti,« et item: »Generatio cuius oculi sublimes, et cuius palpebre in altum erecte.« He enim sunt ille due ciuitates, una Christi, altera diaboli, id est una Hierusalem uisio pacis, et Babylon ciuitas confusionis. Pulchre ergo omnis sanguis  iustorum qui effusus est ab Abel iusto usque ad sanguinem Zacarie requiretur super generationem iniquorum. Iterum querendum est quomodo dicat omnem sanguinem iustorum requirendum esse ab Abel tantum, usque ad Zacariam filium Barachie. Cur autem ab Abel, non est mirum, sed ualde mirum est quomodo usque ad sanguinem Zacarie, cum plurimorum sanctorum sanguis postea effusus sit innocentium, et ipsius Christi, et apostolorum nec non et innumerabilium martyrum, et effundetur usque ad finem seculi. Soluitur autem sic: Abel pastor ouium fuit, et in campo occisus, Zacarias fuit sacerdos, et in atrio templi Domini interfectus. Ideo ergo Dominus hos duos memorauit, quoniam  omnes sancti martyres per istos designantur laicalis et sacerdotalis ordinis. Zacarias autem interpretatur memoria Domini, unde et pulchre per ipsum omnes electi designantur, etiam et ille qui in fine mundi nasciturus est, quique memor Domini erit. Sequitur: »Amen dico uobis, uenient hec super generationem istam,« id est ultio et uindicta iustorum, quorum sanguis effusus est super terram, et requiretur non solum super Iudeos, sed etiam super omnes iniquos, ut equales sint ad perferen a iusti iudicii supplicia, qui pares fuerunt impietatis culpa. »Hierusalem, Hierusalem, que occidis prophetas, et lapidas eos qui ad te missi sunt.« Hierusalem quoque Dominus non saxa, non edificia sed habitatores ciuitatis illius appellat; plangit quippe super eam patris affectu, unde, sicut alter euangelista refert, iehsu »uidens  ciuitatem fleuit super illam dicens: quia si cognouisses et tu;« preuidens namque Dominus plagam et ruinam illi perfide ciuitati futuram, nec temporalem solum, que a Romanis uentura erat, sed etiam illam quam in eterna damnatione erat habitura, ideo patrio affectu deplorans condolendo alloquitur et dicit: »Hierusalem, que occidis prophetas, et lapidas eos qui ad te missi sunt,« ac subiungit: »quotiens uolui congregare filios tuos;« in quo ostendit omnes retro prophetas a se directos fuisse, et destruuntur idcirco heretici qui dixerunt Dominum sumpsisse initium sui ex uirgine, et alium fuisse Deum ueteris, alium Noui Testamenti, quoniam ille idem erat qui prophetas ante uirginem direxit. Addit: »Quemadmodum  gallina congregat pullos suos sub alas,« et bene hanc similitudinem assumit, hoc enim animal magnum affectum habet circa filios; cetere enim aues, etsi filios habeant, non facile possunt agnosci esse matres, nisi forte in nidis residere uideantur. Gallinam uero, etsi pulli non sequantur et filios non uideas, facile potes agnoscere matrem, ita enim fit alis demissis, plumis hispida, uoce rauca, omnibusque membris dissoluta et abiecta, ut infirmitate filiorum cum sit affecta, et ipsa infirmetur; alis etiam preterea filios protegit, et pugnam init aduersus miluum. Sapientia ergo Dei Patris, que est mater omnium nostrum, Dominus scilicet iehsu Christus propter infirmitatem assumpte carnis galline se assimilauit, unde Apostolus  dicit: »Quod infirmum est Dei, fortius est hominibus;« infirmari quippe uoluit ut nos sua uirtute protegeret, nec diabolus raperet quos ipse defendit; nam quod gallina nature affectu pugnam init aduersus miluum, hoc Dominus propria sua potestate agit aduersus diabolum. Et ut ostenderet Dominus quem affectum haberet erga salutem humani generis, et specialiter illius Iudaici populi, ad quem loquebatur, galline se assimilauit. Sed querendum est quid sit quod Dominus dicit: »Quotiens uolui congregare filios tuos, quemadmodum gallina, et noluisti;« sic enim uidentur uerba sonare, ac si uoluntas Dei superata sit a uoluntate iniquorum hominum, et infirmissimis nolendo impedientibus, Omnipotentissimus  non potuerit facere quod uoluerit. Ubi est ergo illa omnipotentia de qua scriptum est: »Omnia quecunque uoluit fecit?« Non enim ait quedam fecit que uoluit, sed omnia. Intelligendum est enim quia quotiens uolui congregare filios tuos et noluisti, ego quos uolui te nolente de filiis congregaui. Sequitur: »Ecce relinquetur uobis domus uestra deserta;« et notandum quia non ait mea, sed uestra, et ideo deserta, ac si diceret: Non estis digni mea protectione, hinc est quod uoces angelorum insonuerunt dicentes: Transeamus ab his sedibus. Hoc etiam antea longe predictum fuerat a Ieremia propheta dicente: »Reliqui domum meam, dimisi hereditatem meam.« Hierusalem quoque Dominus, quam secundum alterum Euangelium nidum appellat, hic  domum nominat, que suo merito, diuino auxilio denudata, sue ditioni est derelicta, quia non solum protegi despexit alis illius potentissime auis, quam gallinam nominat; sed etiam ipsa auis, id est Christus, a duabus uulpibus est tradita, hoc est Herode, et Pilato, et ideo Romani quasi uacuam domum, et nidum inuidentes omnia diripuerunt, id est et locum, et gentem, et regnum. »Dico enim uobis, non me uidebitis amodo.« Ad Hierusalem quoque, et ad populum Iudaicum loqui pergebat Dominus, ac si diceret: nisi penitentiam egeritis, et me confessi fueritis illum esse de quo prophete cecinerunt Omnipotentis Dei Filium, non me uidebitis, id est cognitionem meam non habebitis; id quod nonnulli intelligunt de secundo Domini aduentu, quando uenturus  est in claritate, ut sit sensus: non me uidebitis amodo, scilicet non me uidebitis uenturum in claritate, sed terribilem, habent enim etiam nunc Iudei tempus penitentie concessum. Confiteantur ergo Christum esse Dei Filium, et dicant: »Benedictus qui uenit in nomine Domini,« et faciem ipsius uidebunt, id est cognitionem eius habere poterunt, qui uiuit et regnat, etc.



HOMILIA uI. IN ILLUD MATTHAEI: Defuncto autem Herode, ecce angelus Domini apparuit in somnis Ioseph in Aegypto dicens: Surge et accipe puerum et matrem eius, et uade in terram Isrel.

Primo omnium querendum est quare dicat Mattheus Herodem defunctum, cum Lucas dicat Ioannem sub Herode cepisse predicare. Soluitur hec  questio tamen in duobus hominibus unum nomen habentibus; duo enim fuerunt Herodes, id est pater et filius; nam quando Ioseph in Aegypto fuit, Herodes pater regnabat; quando uero reuersus est, Archelaus, filius eius, potiebatur regno; et quando Ioannes cepit predicare, Herodes filius preerat Galilee, unde Mattheus istum regem nominat, Lucas illum tetrarcham. Item querendum est quare dicat Mattheus Ioseph timore Archelai secessisse in Galileam, cum Lucas dicat Herodem preesse Galilee, et quare magis debuit timere Archelaum quam Herodem, cum fratres essent, et unius patris filii. Soluitur hec questio in mutatione temporum, nam alio tempore regnauit Archelaus in Iudea, et alio tempore  prefuit Herodes Galilee. Nam quando Herodes de Aegypto reuersus est, Archelaus regnabat super Iudeam, et Herodes nondum preerat Galilee, et idcirco parentes Domini secure potuerunt habitare in Galilea. Item queri potest quare dicat Mattheus Ioseph timore Archelai secessisse in Galileam, et habitasse in Nazareth, cum Lucas uideatur dicere quod gratia proprie ciuitatis descendisset in Galileam, et habitasset Nazareth, sed soluitur sic: quando Ioseph admonitus est in Aegypto ab angelo ut reuerteretur in terram Isrel, intellexit ille terram Isrel dici terram Iudeam, sed postquam reuersus est audiuit quod Archelaus regnaret ibi, et tunc intellexit terram Isrel non solum Iudeam, sed etiam et Galileam, quia Isrelite eam incolebant.  Nunquid errore angeli hoc factum est? Non, sed Ioseph; quia quando angelus admonuit eum ut reuerteretur in terram Isrel, non dixit proprie ad quem locum declinare debuisset, siue quia credidit Ioseph quod puer tante auctoritatis non debuisset alicubi nutriri nisi in egregia urbe in qua rex, principes sacerdotum, et legis doctores erant, et idcirco Hierusalem ascendere uoluit; sed postquam audiuit quod Archelaus regnaret ibi, cepit angustiari, et ideo secundo admonuit angelus eum ut reuerteretur in Galileam. Item querendum est quare dicat Lucas parentes Domini per omnes annos ascendisse Hierosolymam, cum Mattheus dicat Ioseph timore Archelai secessisse in Galileam. Quomodo ergo per omnes annos ascenderunt, si timore Archelai non  ausi sunt ibi habitare? Soluitur tamen sic: quod fortassis scilicet Archelaus paruo tempore regnauit, et ideo parentes Domini per omnes annos secure potuerunt ascendere Hierusalem; nam, sicut narrat Iosephus historiographus, uix decem annis potitus regno accusatus est ab Iudeis apud Cesarem propter nimiam insolentiam et ferocitatem animi, et relegatus est exsilio apud uiennam ciuitatem. Sed forte dicet aliquis quod Archelaus multo tempore regnauit. Ad hec respondendum est ita: Solent homines uisitare loca ad tempus, in quibus non audent semper habitare. Parentes enim nostri Saluatoris sic timebant Archelaum ut non essent contemptores legis et ideo per omnes annos Hierusalem ascendere potuerunt, ubi non semper ausi erant habitare, siue  inter plurimam turbam populorum ascendere potuerunt, ut non agnoscerentur. Item queri potest quare dicat Lucas euangelista Dominum quadragesimo die in templo presentatum, et munera pro eo oblata: et Mattheus dicat Herodem turbatum uenientibus magis, et nuntiantibus regem Iudeorum esse natum. Si Herodes propter relatum magorum turbatus est, quomodo parentes Iesu ausi sunt ascendere ad templum? Si quis aliquantulam experientiam humanarum rerum habet, non ignorat quod corda regum diuersis curis et sollicitudinibus preoccupata sunt, maxime illorum qui sunt constituti sub imperio alterius. Quis enim scire potest quanta iste audierit aut ex parte Cesaris, aut ex parte hostium,  aut aliqua maiore causa preoccupatus, et ideo magos obliuioni tradidit ad tempus, et ideo parentes Domini securi ascendere potuerunt ad templum; siue credidit Herodes quod magi non inuenissent puerum, et ideo uerecundati fuissent reuerti ad se, et idcirco non curauit querere puerum. Sed postquam peruenit fama ad aures illius quia puer delatus fuisset ad templum, et munera pro eo oblata, et Simeon et Anna multa de eo prophetassent, tunc cognouit se delusum a magis, et iratus est ualde. In eo quod Dominus fugit, nobis exemplum reliquit fugiendi, reprehensibile enim uideretur apud sanctos suos, si ipsi fugerent, et ille prius non fugisset; nam quod prius exemplo ostendit, postea uerbis docuit cum ait: »Si uos persecuti fuerint in una ciuitate, fugite in aliam.« Per hoc quod paruuli  occisi sunt, et puer iehsu qui querebatur uiuus euasit, significabatur quia corpora sanctorum martyrum poterunt occidi, sed fides que in illis erat nullo modo posset exstingui, qui ueraciter poterant dicere cum Paulo: »Siue uiuimus Domino uiuimus, siue morimur Domino morimur, siue enim uiuimus, siue morimur, Domini sumus.« Per hoc quod Ioseph propter persecutionem Herodis fugit in Aegyptum, et exstincto illo reuersus est in terram Isrel significabatur quod multi sanctorum expellendi erant ex suis sedibus, et nonnulli etiam exsilio relegandi, et exstinctis persecutoribus, et, denuo reddita pace Ecclesie, reuersuri erant ad proprias sedes. Nam quod puer iehsu querendus esset ab Herode, et non inueniendus antea iam predictum fuit; predixit  enim hoc Salomon in persona Ecclesie cum ait: »Quis dabit tibi fratuelem meum sugentem ubera matris sue?« Quibus uerbis ostendit impossibilitatem inueniendi Christum; et Psalmista ait: »Ex utero, de uentre matris mee tu es meus protector;« et Dominus per Salomonem: »Querent me et non inuenient;« et subauditur mali; et Moyses hoc ipsum mysticis uerbis predixit cum ait: »Non coques hedum in lacte matris sue,« quibus uerbis ostendit Christum non in infantia, neque in pueritia, sed in perfecta etate crucifigendum. Per hedum peccatores intelliguntur, et ideo Dominus hedus dicitur, quia similitudinem carnis peccati sumpsit, siue quia obtulit se hostiam Deo in ara crucis pro nobis. »Defuncti sunt qui querebant  animam pueri.« Querendum est quare dicat pluraliter defuncti sunt, cum superius solum Herodem narrauerit quesisse animam pueri. Soluitur hec questio tamen duobus modis: aut certe locutus fuit sanctus euangelista per speciem tropi, quando multi ponuntur pro uno, aut certe datur intelligi quia non solum Herodes, sed multi Iudeorum consentientes fuerunt in nece Saluatoris. Sed cum multi fuerunt, querendum est quomodo in tam breui spatio exstincti sunt. Quomodo uero exstincti sint narrat historia ecclesiastica; dicit enim quia Herodes propter necem paruulorum diuersis cruciatibus uexabatur; assidue enim cruciabatur febre, et creberrimo dolore  coli, tumore pedum, et inter cetera, uerenda illius uermibus scatere ceperant; et cum adhuc haberet spem uiuendi, deportatus est in Ierichum: accepto uero consilio medicorum utebatur aquis calidis, et introiuit in oleum calidum; unde adeo sunt resoluta omnia membra illius, ut etiam ipsi oculi a propriis sedibus expelli uiderentur, et tanta auiditas manducandi in illo fuit, ut omnes pene coqui eius uix possent tanta preparare, quanta ipse manducare, et cum iam desperatus esset de salute corporis sui, iussit colligi ad se omnes nobiliores et primarios de uicis, castellis et ciuitatibus totius Iudee, et iussit eos recludi in loco qui dicitur hippodromus; et cum uideret sibi imminere diem mortis sue, uocauit sororem suam Salome, et uirum  eius Alexandrum, et dixit illis: Scio quidem Iudeos gauisuros de morte mea, sed potero habere multos lugentes, et nobiles exsequias funeris, si meis uolueritis preceptis obedire, cumque me audieritis mortuum, preparatis militibus, interficite omnes, quos ego habeo reclusos in custodia, ut omnis domus, et omnis Iudea etiam inuita defleat obitum meum. Habebat is preterea consuetudinem ut post omnem cibum purgaret ipse malum et comederet; quod cum fecisset quadam die aspexit huc et illuc ut uideret si esset aliquis qui eum prohiberet; cumque neminem uidisset, uibrato cultello percussit pectus suum et cecidit mortuus. Hoc facto occisi sunt omnes qui tenebantur in custodia, et sic factum est ut subito exstinguerentur omnes qui quesierunt animam pueri. In eo quod dicit sanctus euangelista  animam pueri, destruuntur heretici qui dixerunt Christum non sumpsisse animam, sed loco anime habuisse diuinitatem. Sed quia totus homo perierat, idcirco Dei Filius totum suscepit ut utrumque redimeret, id est animam et carnem. Et quod ille ueram animam habuerit, ipse manifestat cum ait: »Potestatem habeo ponendi animam meam, et potestatem habeo iterum sumendi eam.« Et item: »Nemo tollet animam meam a me.« Et iterum: »Tristis est anima mea usque ad mortem.« Et euangelista: »Inclinato capite, iehsu tradidit spiritum.« Sequitur: »Qui consurgens accepit puerum.« Per hoc quod Ioseph exstincto Herode reuersus est in terram Isrel significabatur, quia postquam  exstincta fuerit inuidia in cordibus Iudeorum circa finem seculi, predicantibus Elia et Henoc, Dominus uisitabit Iudeam in suis predicatoribus. Sequitur: »Audiens autem quod Archelaus regnaret in Iudea.« Archelaus interpretatur agnoscens leo; et significat illum leonem de quo Petrus ait: »Solliciti estote et uigilate quia aduersarius uester tanquam leo rugiens circuit.« Per illam partem populi in qua non ausus fuerit habitare Ioseph, designantur illi qui circa finem seculi suscipient Antichristum, in quibus habitabit Archelaus, id est diabolus; per illam uero partem in qua secure habitabat Ioseph, designantur qui circa finem seculi, predicantibus Elia et Henoc, suscipient Christum,  in quibus secure habitabit Ioseph, ordo scilicet predicatorum; unde bene Galilea transmigratio, siue reuelatio facta interpretatur. Nazareth dicitur flos, siue mundus, nam sancta Ecclesia quanto magis de uisibilibus ad inuisibilia, de terrenis ad celestia transit, tanto magis abundat floribus uirtutum. Sequitur: »Ut adimpleretur quod dictum est per prophetas.« Dicit beatus Hieronymus quia si fixum testimonium posuisset euangelista de Scripturis, non diceretur hic pluraliter per prophetas. sed per prophetam, et quia fixum testimonium non reperit, ideo dixit per prophetas; omnes enim prophete Christum Nazarenum, hoc est sanctum, iustum, et mundum predixerunt uenturum. Nam inuenitur aliquid simile huic in uerbis Isaie prophete in Hebraica ueritate. Ait enim: »Exiet uirga  de radice Iesse, et Nazareus de radice eius ascendet.« Dictus est iehsu Nazarenus a loco, id est a parua ciuitate in qua conceptus est et nutritus. Dicitur etiam Nazareus ab officio; omnes enim illi Nazareni dicebantur qui uota Domino uouebant, et se ipsos castos se custodiebant, et super quorum capita nouacula non ascendebat usque ad tempus constitutum. Et iste pulchre Nazareus dictus est, quia de eo scriptum est: »uotum uouit Deo Iacob.« uotum uouit Deo Patri ut ueniret, et redimeret genus humanum: uenit et redemit. Ipse etiam de se ipso dicit: »Caput meum plenum rore, et crines mei guttis noctium,« in quo ab ipso habitu capitis ostendit se uerum Nazareum. Et hoc sciendum quia  omnes illi Nazareni in ueteri Testamento figuram istius ueri Nazareni gerebant, qui est Nazareus Nazarenorum, id est Sanctus sanctorum, et maxime ille fortissimus Samson pene in omnibus actibus suis figuram istius gessit. Nam sicut ille habuit septem crines, ita et iste habuit septiformem spiritum; et sicut ille occidit leonem, et mel de ore ipsius abstraxit et comedit, sic et iste interfecit diabolum, et sanctam Ecclesiam de ore eius rapuit, cuius dulcedine bonorum delectatur. Et sicut ille clausus in Gaza media nocte surgens portas ipsius ciuitatis abstulit, et uerticem montis conscendit, sic et Dominus clausus in sepulcro mortis imperium destruxit, et tertia die resurrexit, ac celum conscendit: et sicut ille plures interfecit moriens  quam uiuens, sic et iste plures occidit post passionem quam ante, id est plures fecit conuerti ad fidem, ut inciperent esse quod non erant, et desinerent esse quod erant.



HOMILIA uII. IN ILLUD MATTHAEI: Cum natus esset iehsu in Bethlehem Iude in diebus Herodis regis, ecce magi ab Oriente uenerunt Hierosolymam, etc.

Usus est sacrarum Scripturarum in principio rei narrande tria ponere, personam scilicet, locum et tempus; et secundum hunc usum et consuetudinem sanctus euangelista in principio huius euangelice lectionis hec tria posuit. Personam posuit cum dixit: »Cum natus esset iehsu,« locum cum ait: »in Bethlehem Iude,« tempus ostendit cum addidit:  »in diebus Herodis regis,« et hec tria ad confirmationem narrande rei ponuntur. Bethlehem prius dicta est Euphrata, sed postquam Iacob patriarcha pauit ibi pecora sua, uidens per Spiritum sanctum quod ibi nasciturus esset Dominus, mutauit nomen illius, et uocauit Bethlehem, id est domum panis: et bene domus panis dicta est, quia ibi nasciturus erat ille qui de se ipso ait: »Ego sum panis uiuus qui de celo descendi.« Dicit enim beatus Hieronymus »Iude« legendum esse, non »Iudee,« quoniam nulla est aliarum gentium Bethlehem, ad cuius distinctionem sanctus euangelista dixisset Iudee. uerumtamen est altera Bethlehem in Galilea, ob cuius distinctionem dixit Iude, ut demonstraret quod in illa Bethlehem natus esset Dominus, que  est in tribu Iuda. »In diebus Herodis,« sanctus euangelista Mattheus huius alienigene regis, Herodis scilicet mentionem ideo fecit, ut ostenderet impletam illam prophetiam Iacob qua dicitur: »Non auferetur sceptrum de Iuda.« Iste Herodes alienigena fuit, patre Idumeo, et matre Philistea. Hunc nutriuit Hircanus, qui fuit ultimus princeps Iudeorum, qui cum frequenter mitteret eum Romam ad Cesarem, accepto consilio a Cesare, et consiliariis eius, callide occidit eum, et regnum suscepit. Huius itaque tricesimo primo regni anno natus est Christus. Sed forte queret aliquis quomodo dicitur »donec ueniat« cum non mox sublato sceptro uenerit; sed sciendum quod cum aliquoties donec ponitur, aliquod interuallum intelligitur. Nulla est ergo contrarietas, quia  iam iamque imminebat ut ueniret qui mittendus erat. Ut igitur impleretur, diuinitus procuratum est ut ille Hircanus moreretur, et succederet ei Herodes alienigena. Sequitur: »Ecce magi uenerunt ab Oriente.« Querendum nunc ergo est qui fuerint isti magi, uel unde uenerint; sciendum est autem quia uaria est opinio magorum apud doctores. Nam alii dicunt illos fuisse Chaldeos, Chaldei enim stellam pro Deo colebant, et idcirco dixerunt quod nuncupatiuus deus eorum ostenderit uerum Deum natum. Alii dicunt Persas fuisse propter illum Metrocarii uersum:

Tunc iubet et Persas celerem protendere gressum.

Nonnulli dicunt illos de ultimis finibus terre fuisse, sed querendum est si Chaldei, uel Perse aut de ultimis finibus terre fuerunt, quomodo in tam breui  spatio Hierosolymam uenire potuerunt, cum multa maria, multi montes, et multe regiones sint intermedie. Sciendum est autem quia illi qui hoc dicunt solent obiicere, quia tunc talis natus est puer, qualis nec ante, nec post; et idcirco facile eos potuit in tam breui spatio etiam de ultimis finibus terre ad se perducere; legimus enim breue iter prolongatum, et longum breuiatum. Breue iter est de Aegypto in terram repromissionis, quadraginta scilicet dierum, et tamen prolongatum fuit quadraginta annis. Longum iter est de Iudea in Babylonem, breuiatum uero fuit; legitur enim quod in momento unius hore deportatus sit Habacuc propheta ab angelo de Iudea illuc. Alii dicunt eos fuisse nepotes Balaam, quod  magis est credendum; Balaam enim multa prophetauit de Christo, et inter cetera dixit: »Orietur stella ex Iacob.« Illi uero habentes hanc prophetiam, mox ut uiderunt stellam nouam, intellexerunt regem natum, et uenerunt. Et quia regio istorum non longe distat a terra repromissionis filiorum Isrel, idcirco in tam breui spatio temporis Hierusalem uenire potuerunt: legitur enim quia postquam filii Isrel uenerunt ad terminos Ammonitarum non longum post tempus ingressi sunt in terram repromissionis. Sed si nepotes Balaam fuerunt, querendum est quare dicat sanctus euangelista illos uenisse ab Oriente. Et sciendum quia quicunque ab illa regione uenit, que in orientali parte posita est, bene ab Oriente uenire dicitur. Et ob hoc magis credendum  est quod nepotes fuissent Balaam, quia regio Ammonitarum uicina erat terre Iudeorum. Spiritualiter uero pulchre isti magi ab Oriente dicuntur aduenisse, quia omnes qui ad Deum ueniunt, ab ipso et per ipsum ueniunt, ipse est enim oriens, ut illud: »Ecce uir oriens nomen eius;« et: »uobis qui timetis Deum orietur Sol iustitie.« Ergo ad hunc Orientem nemo potest peruenire, nisi ueniat ab Oriente, quia sicut ipse dicit: »Nemo uenit ad me, nisi Pater qui misit me traxerit eum;« et item: »Nemo uenit ad Patrem nisi per me.« Sequitur: »uenerunt Hierosolymam.« Hanc urbem tradunt Hebrei Sem primitiuum Ne, qui et alio nomine dicebatur Salem, primum in Assyria post diluuium condidisse, et eam a suo nomine Salem uocasse.  Ipse est etiam Melchisedech. Postea uero habitauerunt ibi Iebusei, et a suo nomine appellauerunt eam Iebus, ac per hoc iunctis his nominibus Iebus et Salem, et eb uersa in er, dicta est Hierusalem. Deinde edificauit in ea Salomon famosissimum templum, et eam multis ornamentis decorauit, et ab eius nomine uocata est Hierosolyma, quasi ciuitas Salomonis. Post hec destructa est a Chaldeis, et reedificata est ab Esdra sacerdote, et Zorobabel; deinde destructa fuit a uespasiano et Tito principibus Romanorum, et reedificata est ab Adriano imperatore, qui et alio nomine uocabatur Helius, et ea de causa dicta est Helia, unde et in Canonibus legitur de episcopis Helie ciuitatis. Preterea querendum est quare magi Hierosolymam uenerunt, cum Dominus  ibi natus non sit. Multis uero de causis id factum fuisse constat. Isti enim agnouerunt tempus natiuitatis, sed tamen locum non cognouerunt. Hierusalem regia ciuitas erat, et metropolis illius prouincie. Ibi erant rex et summi sacerdotes; ibi Scribe et Pharisei; ibi arca Domini et famosissimum templum, et ideo Hierusalem uenerunt, quoniam crediderunt, quod talis puer non alibi, nisi in egregia urbe nasci debuisset. Siue ideo uenerunt ut locum natiuitatis citius discere potuissent, siue ideo uenerunt ut adimpleretur quod scriptum est: »De Sion exibit lex, et uerbum Domini de Hierusalem.« uerbum Domini de Hierusalem exiuit, quia inde primus annuntiatus est Christus natus; siue ideo uenerunt ne Iudei inexcusabiles  manerent. Poterant ipsi dicere: nouimus locum natiuitatis, tempus uero non cognouimus, et ideo non credimus; siue ideo ut studio magorum damnaretur pigritia Iudeorum; isti enim crediderunt uni, illi plurimis credere noluerunt; isti uenerunt e longinquo, ipsi remanserunt ex uicino; isti quesierunt alienum, illi reliquerunt proprium: unde bene lapideis milliariis assimilantur, quia uiam ostenderunt, sed tamen ipsi remanserunt. In eo quod dicit euangelista eos uenisse ab Oriente, id mystice designatur quia nemo uenit ad Orientem nisi ab Oriente, id est nemo uenit ad Dominum nisi ab ipso, et per ipsum. Sequitur: »Ubi est qui natus est?« Pulchre dicunt ubi est qui natus est, quia scriptum est: »Puer natus est nobis.« Cum dicunt: »Rex Iudeorum,«  intelligitur Rex confessorum, id est sanctorum, quia Iudas confessor interpretatur. Et quasi interrogasset eos aliquis, unde scitis uos Regem Iudeorum natum? responderunt: »uidimus stellam eius in Oriente.« uana est opinio de stella, sicuti de magis. Nonnulli enim dicunt fuisse Spiritum sanctum, ut ipse qui postea super baptizatum Dominum descendit in specie columbe, ita et nunc in specie stelle apparuerit magis: alii dicunt fuisse angelum, ut ipse qui apparuit pastoribus apparuerit etiam magis; alii dicunt fuisse stellam nouam, quod magis est credendum, quia talis puer natus est tunc, qualis nec ante, nec postea, et ideo talis stella apparere debuit, qualis nec antea, nec postea apparuit. Et animaduertendum est quia non dicant stellam nostram, aut stellam celi, sed »eius,«  id est nouam. Sed queri potest quare Domino nato Iudeis pastoribus angelus; magis autem gentilibus non angelus, sed stella apparuit. Decebat namque ut Iudeis ratione utentibus rationabile animal, id est angelus appareret, et natum Dominum predicaret; magis autem gentilibus, tanquam irrationabilibus, irrationabilis creatura, id est stella apparere debuit, que Deum in carne apparuisse annuntiaret. Sciendum est preterea quia mathematici unumquemque sub fato nasci putabant, et hoc in adiutorium sui erroris assumpsere, quod quando Dominus natus est, noua stella apparuit. Sed absit a fidelium cordibus ut fatum aliquod esse dicant; dum enim non puer ad stellam, sed stella ad puerum cucurrit, aperte demonstratur, quia non stella fatum pueri,  sed potius, si dicere liceret, his qui apparuit puer, fuit fatum stelle; quam non ei ad imperium dominabatur, sed magis ad obsequium famulabatur. Quod uero dicitur »in Oriente,« duobus modis intelligi potest, id est; positi nos in orientali parte, uidimus stellam supra Iudeam, et intelleximus regem ibi natum; siue positi nos in quacunque regione nostra uidimus stellam in orientali parte, et intelleximus regem natum in Iudea. Sequitur: »uenimus adorare eum.« His uerbis magi uerum hominem, uerum regem, et uerum Deum confessi sunt. uerum hominem cum dixerunt: »Ubi est qui natus est;« uerum regem cum aiunt: »Rex Iudeorum,« uerum Deum cum subiungunt: »uenimus adorare eum;«  quia preceptum fuit in lege ut nullus adoretur nisi Deus. Herodes interpretatur pellicius, siue pellis gloria, et significat diabolum, qui bene pellicius dicitur, quia protoplastos spoliauit stola immortalitatis, et fecit eos indui tunicas pelliceas, et quia gloriabatur se uicisse eos, ideo ab ipsa uictoria accepit nomen pellis gloria. Regnante igitur Herode, id est regnante diabolo in mundo, natus est Christus in Bethlehem, que panis domus interpretatur, et sanctam Ecclesiam significat, in qua quotidie notitia Christi inuenitur. Moraliter Bethlehem significat unamquamque animam fidelem, que est domus panis, scilicet Dei, secundum hoc quod scriptum est: »Anima iusti sedes est sapientie,« sapientia uero Dei Patris Christus est. Ergo si anima iusti sedes  est sapientie, sedes est Christi, est habitaculum Dei, secundum hoc quod Paulus ait: »Templum Dei sanctum est, quod estis uos.« Nam si aliquis de uitiis ad uirtutes, de infidelitate transit ad fidem, in Bethlehem nascitur Christus, id est in anima fideli quotidie formatur Christus, quotidie nascitur per bonas cogitationes et operationes, et quotidie lapidatur et exstinguitur per malas cogitationes et operationes. Nam quotquot malas cogitationes homo in se suscipit, quasi tot lapides in Iesum iactat; et si ipsas malas cogitationes ad deliberationem uel ad effectum perduxerit, tunc Christum in se exstinguit, id est gratiam Christi. Paulus apostolus manifeste loquens ad Galatas ait: »Filioli mei, quos iterum parturio donec formetur Christus in uobis.« Parturierat  eos prius per predicationem, et formauerat Christum in eorum cordibus per fidem; sed exstinctus fuerat in eis Christus per predicationem pseudoapostolorum, et ideo laborabat egregius predicator ut iterum eos parturiret, et formaret Christum in cordibus eorum. Hierusalem interpretatur etiam uisio pacis, et significat primitiuam Ecclesiam; magi uero significant primitias gentium; nam sicut magi docti sunt locum natiuitatis Domini a Iudeis, sic et primitie gentium didicerunt fidem a primitiua Ecclesia, id est ab apostolis. Sequitur: »Audiens autem Herodes rex turbatus est.« Dicit beatus Gregorius: Rege celi nato, rex terre turbatus est, quia nimirum altitudo terrena confunditur, cum celsitudo celestis aperitur: tanto enim humana potestas  et terrena superbia comprimitur, quanto magis dignitatis potentia agnoscitur, et comprehenditur. Quare turbatus est Herodes? pro duabus causis. Turbatus est quia timebat priuari regno terreno; siue turbatus est, id est iratus et indignatus quare ausus fuisset aliquis appellari rex absque iussione Cesaris. Queri potest quare dicat totam Hierosolymam turbatam. Nunquid turbatus est Simeon et Anna, aut ceteri fideles qui ibi erant? Non; sed soluitur hec questio per synecdochen speciem grammatice artis, quando a parte totum, uel totum intelligitur a parte; et quia maior pars turbata est, ideo dixit euangelista totam turbatam; siue ideo totam turbatam dicit, quia perturbatio regis solet  esse turbatio totius populi, et secundum hanc consuetudinem dixit omnem Hierosolymam turbatam; alii enim turbabantur ueraciter, alii uero simulate. Sequitur: »Et congregans omnes principes sacerdotum, et scribas populi, sciscitabatur ab eis ubi Christus nasceretur.« His uerbis demonstratur Herodem alienigenam fuisse; nam si Iudeus fuisset prophetiam haberet notam, et locum natiuitatis non ignorasset. Scribe dicti sunt non tantum ab officio scribendi, sed potius ab interpretatione Scripturarum; erant enim legis doctores. Animaduertendum preterea quia non dixit: ubi Christus natus est, sed ubi nasceretur; callide enim interrogauit eos ut posset cognoscere si ipsi letarentur de suo rege nato, an non; at ipsi ostenderunt locum, et testimonio  prophete affirmauerunt dicentes: »Sic enim scriptum est: Et tu Bethlehem terra Iuda, nequaquam minima es in principibus Iuda.« Hic reprehenduntur Iudei de ignorantia, quoniam propheta dixit: »Tu Bethlehem Euphrata,« illi uero dixerunt solummodo tu Bethlehem terra Iuda, pretermittentes Euphrata. Quod uero dicit: Nequaquam nimina es in principibus Iuda, talis est sensus: quamuis minima uidearis inter urbes principatum habentes, tamen non es minima, »quia ex te exiet dux, qui regat populum meum Isrel.« Dux iste Dauid, siue Christus intelligendus est. Si Dauid intelligatur, ipse quidem iubente pariter, et iuuante Domino nobiliter rexit populum Isreliticum, quamuis temporaliter; sed quia propheta futura predicabat, dux iste magis  intelligendus est Christus, quia una cum Patre et Spiritu sancto populum suum fidelem in se credentem eternaliter regit, atque gubernat, et ad uisionem perpetue patrie introducit. Sequitur: »Tunc Herodes, clam uocatis magis.« Tunc quod dicit, ad superiora refertur, id est postquam locum natiuitatis didicit a Scribis et Phariseis. In hoc loco defici historia, quoniam non narrat sanctus euangelista quantum tempus ostenderint magi ex quo stella apparuit, et idcirco uaria est opinio de aduentu magorum. Quidam uero dicunt illos uenisse tertio decimo die ab eius natiuitate; quidam autem tertio decimo die post unum annum; quidam uidelicet post duos annos, et non in Bethlehem, sed in Aegypto peperisse. Sed magis credendum est quod isti  fuerint nepotes Balaam, sicut supradiximus, et tertio decimo die ad eum uenisse, et non in Aegypto, sed cum in Bethlehem reperisse: »Didicit diligenter ab eis tempus stelle.« Et quare diligenter? Idcirco quia callidus erat Herodes; timebat enim ne ipsi reuerterentur ad eum; et ideo diligenter didicit tempus stelle, ut si non reuerterentur, ille sciret quid ageret, id est interficeret omnes pueros qui erant in Bethelehem, et in omnibus finibus eius, »Et mittens illos in Bethlehem dixit: Ite et interrogate diligenter de puero, et cum inueneritis renuntiate mihi, ut et ego ueniens adorem eum.« Callide quoniam Herodes Dominum querere, et eum simulate se uelle adorare dixit, idcirco inuenire nunquam  promeruit. Significat enim Herodes in hoc loco hypocritas, qui quoniam Dominum simulate querunt, inuenire nunquam merentur. De talibus scriptum est: »Non apparebit in conspectu Dei omnis hypocrita.« Et item: »Tollatur impius ne uideat maiestatem Domini.« Et Iob dixit: »Callidi et simulatores prouocant iram Dei.« Et hoc sciendum quia deteriores sunt illi qui prouocant iram Dei, quam qui eam merentur; illi enim merentur qui aperta mala faciunt; illi uero prouocant qui sub habitu sanctitatis mala operantur. »Qui cum audissent abierunt.« Isti enim audierunt Herodem ut quererent Dominum, uerumtamen non audierunt ut ad eum reuerterentur. Significat Herodes in hoc loco malos predicatores qui bona quidem predicant, sed mala operantur;  Magi uero significant bonos auditores, qui bona quidem que audiunt a malis predicatoribus faciunt, sed tamen opera illorum non imitantur, de quibus scriptum est: »Super cathedram Moysi sederunt Scribe et Pharisei; omnia ergo quecunque dixerint uobis seruate et facite; secundum uero opera illorum nolite facere; dicunt enim et non faciunt.« Sequitur: »Et ecce stella quam uiderant in Oriente antecedebat eos, donec ueniens staret supra ubi erat puer.« Illud autem sciendum quia Magi mox ut ingressi sunt ad Herodem perdiderunt stellam; cum uero egressi sunt promeruerunt stellam rursus inuenire; significat enim Herodes in hoc loco diabolum, stella uero significat gratiam Dei; quicunque ergo intrat ad Herodem, id est ad diabolum, et ei se subdit per aliquod  peccatum, mox perdit stellam, id est gratiam Dei; quod si quis diuina gratia adiutus per penitentiam recesserit ab Herode, id est a diabolo, mox inuenit stellam, scilicet Dei gratiam. Et pulchre dicit sanctus euangelista: donec ueniens staret supra ubi erat puer, quia stella non deseruit Magos, donec perduxit eos usque ad domum pueri; et significat quod quia gratiam Dei quos semel suscipit, non dimittit donec perducat ad domum pueri, id est ad sanctam Ecclesiam, ut eius unitati coniungat. »uidentes autem stellam gauisi sunt gaudio magno ualde.« Et sciendum quod non satis fuit dicere euangeliste gauisi sunt, sed addidit gaudio, et non solum gaudio, sed magno; et quasi neque illud sufficeret, addidit, ualde. Quid uero per exaggerationem istorum uerborum  uoluit sanctus euangelista demonstrare, nisi quia maius gaudium habent homines de rebus perditis et iterum inuentis, quam de semper possessis? uerbi gratia habet homo bonum castitatis, sed fraude diaboli deceptus incidit in fornicationem, et inuoluitur in ipso peccato in tantum ut desperet se ultra castitatem seruare posse. Sed si gratia Dei adiutus surrexerit per penitentiam, et bonum castitatis seruare ceperit, maius gaudium habebit, quam si semper castus fuisset. Item habet homo spiritum prophetie, sed fraude diaboli deceptus perdit eumdem spiritum, sed si gratia Dei adiutus surrexerit per penitentiam, et eumdem spiritum susceperit, maius gaudium habebit, quam si semper habuisset. Hinc est quod Dauid  ardenter orabat dicens: »Redde mihi letitiam salutaris tui.« Letitiam salutaris appellat spiritum prophetie, quo uiderat Christum nasciturum de semine suo. Habuit enim is spiritum prophetie, sed fraude diaboli deceptus incidit in adulterium, et perdidit eumdem Spiritum prophetie; sed postquam surrexit per penitentiam, et suscepit eumdem spiritum, maius gaudium habuit, quam si semper habuisset. Sequitur: »Et intrantes domum inuenerunt puerum cum Maria matre eius.« Bene puer prefertur matri, quia ante fuit puer quam mater. »Et apertis thesauris suis.« Traditio antiquorum fuit ut nullus ad Dominum, ad regem uacuus intraret, et quia isti uerum regem et uerum Dominum existimauerunt, ideo non uacui uenerunt. Miranda et stupenda sunt opera Dei.  Ecce angelus alloquitur Zacariam, et Elisabeth parituram nuntiat, sacerdos non credens mutus efficitur. Angelus alloquitur pastores, stella de remotis partibus Magos ad Dominum adducit: Magi paruulum uident, magnum credunt: hominem uident, Deum adorant: in presepio ponebatur, qui mundo non capiebatur, in manibus portabatur, qui totum mundum sustentabat. Et quare hoc? quia ipse erat de quo scriptum est: »Puer natus est nobis, filius datus est nobis, et factus est principatus super humerum eius.« Principatus eius factus est super humerum eius quia humeris gestauit crucem per quam redemit Ecclesiam, in qua nunc principatur per gratiam. Et sciendum quia isti Magi tres reges fuerunt, et quod ipsi ad Dominum uenturi essent, et munera  oblaturi, longe ante predixerat Psalmista cum ait: »Reges Tharsis et insule munera offerent;« et quod aurum oblaturi essent ipse Psalmista predixit cum ait: »Dabitur ei de auro Arabie.« Et quod aurum et thus delaturi essent Isaias predixit cum ait: »Omnes de Saba uenient aurum et thus deferentes.« De his etiam Psalmista dicit: »uenient legati ex Aegypto;« et sciendum quia isti Magi primitie gentium fuerunt, et quasi de latitudine totius gentilitatis ad impetrandam pacem missi sunt; recesserat enim gentilitas a Creatore suo per culturam idolorum, et ideo istos tres legatos misit ut impetrarent pacem. Et sciendum quia isti non singuli singula, sed singuli tria, id est unusquisque eorum obtulit aurum, thus, et myrrham, et his sacris muneribus que obtulerunt,  uerum regem uerum Deum, et uerum hominem eum predicauerunt; auro regem, thure Deum, myrrha mortalem. Aurum enim solet esse pretiosius in regalibus donis: thus in Dei sacrificio ponebatur; myrrha uero mortuorum corpora condiebantur, ut diutius illesa seruari possent; et hec tria quotidie offert ei sancta Ecclesia, quia uerum regem, uerum Deum, et uerum hominem confitetur. Sed fuerunt heretici qui obtulerunt ei thus et non aurum, quia crediderunt eum Deum, sed non semper cum Patre regnasse; et fuerunt qui obtulerunt ei aurum et non thus, quia crediderunt eum regem et non Deum; item fuerunt qui obtulerunt ei myrrham et non aurum, neque thus, quia purum hominem eum crediderunt.  Nos ergo regi nostro Christo offeramus aurum, id est uerum regem credamus, offeramus ei thus, id est uerum Deum adoremus; offeramus ei myrrham, id est uerum hominem ueneremur. Aliter per aurum designatur celestis sapientia, unde Salomon ait: »Thesaurus desiderabilis requiescit in ore sapientis;« per thus intelligitur oratio munda, ut illud: »Dirigatur, Domine, oratio mea sicut incensum in conspectu tuo;« per myrrham mortificatio carnis; unde Ecclesie in Canticis canticorum de suis fidelibus pro Deo usque ad mortem certantibus dicit: »Manus mee distillauerunt myrrham;« et item: Messui myrrham meam cum aromatibus,« et alibi: »Que est que ascendit per desertum sicut uirgula fumi ex aromatibus myrrhe et thuris, et uniuersi  pulueris pigmentario?« Tunc ergo ei aurum offerimus cum in conspectu eius luce celestis sapientie resplendemus; tunc thus, cum mundam ad eum orationem dirigimus; tunc tandem myrrham, quando per abstinentiam carnem nostram a uitiis mortificamus. Sequitur: »Et admoniti in somnis.« Nam quod isti ad Deum uenturi essent, et munera oblaturi, et ad Herodem ultra non reuersuri, Isaias propheta una sententia comprehendit dicens: »Antequam sciat puer uocare patrem aut matrem, suscipiet uirtutem Damasci, et spolia Samarie contra regem Assyriorum.« uirtutes Damasci appellat istos tres reges, spolia Samarie munera que obtulerunt, regem Assyriorum appellat Herodem. Iste puer antequam sciuisset uocare patrem aut matrem, secundum  humanitatem, suscepit uirtutem Damasci, quia istos tres reges de longinquis finibus ad se uenire fecit, et suscepit spolia Samarie, quia suscepit munera que obtulerunt contra regem Assyriorum, quia contra uoluntatem Herodis fecerunt ut ad eum non reuerterentur. Sequitur: »Per aliam uiam reuersi sunt in regionem suam.« Spiritualiter debemus imitari istos Magos, et per aliam uiam reuerti in regionem nostram. Regio quippe nostra paradisus est a qua discessimus per peccatum primi hominis; discessimus enim ab illa regione superbiendo, uetitum cibum comedendo; necesse est ergo ut per aliam uiam reuertamur ad eam, id est humiliando, preceptis Dei obediendo, et uisibilia contemnendo.



HOMILIA uIII. IN ILLUD MATTHAEI: Cum descendisset iehsu de monte, secute sunt eum turbe multe, et ecce leprosus adorabat eum dicens: Domine, si uis, potes me mundare.


Mons iste de quo sanctus euangelista narrat Dominum descendisse, quis fuerit, aut ubi fuerit, sicut quidam sancti doctores autumant, iam notum est. Spiritualiter mons iste significat celum; descensio Domini de monte incarnationem ipsius, quia semetipsum exinaniuit factus obediens usque ad mortem: tunc quippe Dominus de monte descendit, quando carnem nostre mortalitatis suscepit. Et pulchre postquam narrat sanctus euangelista Dominum descendisse de monte subiunxit: »Secute sunt eum  turbe multe;« quia ille qui solus prius in Iudea tantum notus erat, et cuius nomen magnum solummodo in Isrel habebatur; postquam »uerbum caro factum est, et habitauit in nobis,« admirabilis factus est in uniuerso orbe, et secute sunt eum turbe multe, quia omnes gentes, omnes lingue, omnes sexus, omnesque etates credentes in eum imitate sunt uestigia ipsius. »Et ecce leprosus ueniens adorabat eum.« Iste sane leprosus non poterat montem ascendere; nec enim poterat plenus lepra tam multiplicem Domini audire sermonem. Et sciendum quia iste primus post Magos Dominum adorauit, et postquam Dominus de monte descendit primus iste legitur sanatus, deinde puer centurionis, tertio uero loco socrus Petri. Iste nimirum leprosus magne  fuit fidei, humilitatis atque constantie. Exclusus namque erat precepto legis a castris, et intelligebat se lege non posse saluari; iudicauit autem gratiam Dei non esse sub lege, sed supra legem, et idcirco credidit se gratia Domini posse saluari, et propterea accessit ut sanaretur. Nam sicut in Domino creditur potestas curandi, sic et in isto est inspicienda fidei constantia. Et qualiter adorauerit, ceteri euangeliste narrant, dicunt enim quia procidens adorauit eum, siue genu flexo. In eo uero qui adorauit, uerum Deum ostendit se credere, quoniam preceptum erat in lege ut nullus adoraretur nisi Deus. Procidere itaque siue genuflectere signum est humilitatis et uerecundie, sed et ipse uerecundia non repressit bonum confessionis; nam humiliter accessit, uulnus  ostendit, et remedium postulauit. Et ipsa confessio plena fuit fidei, religionis atque magne honestatis: ait enim: »Domine, si uis, potes me mundare.« In uoluntate Domini tribuit potestatem, ille quippe qui uoluntate Domini postulabat, de potestate non dubitabat, et de uoluntate Domini non quasi incredulus pietatis dubitauit, sed memor sue fragilitatis, et conscius sue colluuionis non presumpsit; et est sensus: Adest potestas, adsit uoluntas tantum. »Et extendens iehsu manum tetigit eum dicens: uolo, mundare.« Querendum est quare Dominus manum extendit, et tetigit. Nunquid non poterat absque tactu curare? Certe poterat etiam solo uerbo, iuxta preceptum tamen legis si quis tangebat leprosum coinquinabatur. Dominus ergo ut ostenderet se non esse subditum legi,  sed supra legem, idcirco manum extendit et tetigit, et qui tactu lepre coinquinari non poterat, suo ipse tactu alios curare uolebat. O miranda Domini humilitas et mansuetudo! Eo quippe genere et ordine quo fuerat obsecratus contulit sanitatem. Ait namque leprosus: »Si uis,« et Dominus respondit: »uolo,« et leprosus subiunxit: »Potes me mundare,« et ipse addidit imperando: »Mundare.« Hec siquidem duo uerba, sicut dicit beatus Hieronymus, non sunt coniunctim proferenda, ut quidam Latinorum autumant, sed separatim ut prius dicatur: »uolo,« deinde imperando subiungatur: »Mundare.« uolo enim dixit propter Photinum qui eum ueram animam sumpsisse negabat, et loco anime Diuinitatem  habuisse dicebat, et ideo Dominus dixit: »uolo,« ut ostenderet se ueram animam sumpsisse; et quia uoluntas ex animo procedit, imperauit propter Arium qui dicebat eum minorem esse Patre, et idcirco extendit ut ostenderet se equalem esse Deo Patri. Manum autem extendit et tetigit propter Manicheum qui negabat eum ueram carnem sumpsisse, et ideo tetigit ut se ueram carnem habere demonstraret. Et pulchre postquam Dominus dixit: »Mundare,« sanctus euangelista subiunxit: »Et statim mundata est lepra eius.« Ostendit itaque his uerbis quia hec curatio non fuit fortuita, neque more medicorum per interualla temporis restituta, sed Dei potestate absque ulla mora est collata. Et sciendum quia in eo quod Dominus ait: »Mundare,« confestim mundata est  lepra eius, ostendens sanctus euangelista, qui hec de suo addidit, nichil esse medium inter uoluntatem Dei et opus, quia scriptum est: »Ipse dixit, et omnia facta sunt; mandauit et creata sunt,« ac per hoc uoluntas manet in operibus, et opera in uoluntate, et uoluntas manet in potestate, et potestas in uoluntate. »Et ait illi iehsu, uide nemini dixeris.« Quare Dominus precepit ei ut nemini diceret? Quid enim necesse fuerat occultare sermonem quod manifestabat corpore? Idcirco precepit ei nemini dicere, ut nobis relinqueret exemplum, quatenus nostra bona opera et beneficia non uelimus publicare et manifestare, sed magis reprimere et occultare, et non solum abstineamus nos a mercede pecunie et muneris, sed etiam a mercede gratie et laudis humane.  Sequitur: »Sed uade, ostende te sacerdoti, et offer munus quod precepit Moyses in testimonium.« Et notandum quia multos legitur Dominus curasse, sed nullum ad sacerdotes misit, nisi solos leprosos. Et uarias ob causas ad sacerdotes misit, deferens debitum honorem sacerdotibus, ut nobis relinqueret exemplum humilitatis, quatenus debitum honorem sacerdotibus semper impendere studeamus; siue ideo misit ut dum uiderent eum purgatum intelligerent Dominum non esse sub lege, sed super legem, et crederent eum non per legem esse sanatum, sed per gratiam Dei que est supra legem. Aliter ut dum uiderent eum mundatum, si credere uellent, saluarentur, alioquin inexcusabiles manerent. Alio modo quia preceptum erat in lege, ut ad aspectum sacerdotum  indicarentur utrum essent mundi, an immundi: siue ideo misit ne uideretur esse transgressor legis, quod ipsi frequenter in eo calumniabantur. Forte dicet aliquis; quare non retinet adhuc sancta Ecclesia illud Mosaicum sacrificium, quod Dominus uidetur approbasse? Sciendum tamen quia illa sacrificia figuram gestabant istius ueri sacrificii quod est Sanctum sanctorum, nondum quippe fuerat hoc uerum sacrificium manifestatum, hoc est sacramentum corporis et sanguinis Domini nostri Iesu Christi, quia nec dum corpus suum obtulerat Deo Patri in ara crucis pro salute generis humani; et ideo non decebat ut illa significantia sacrificia prius tollerentur, quia hoc uerum sacrificium manifestaretur;  nec etiam decebat ut typus et umbra recederent priusquam ueritas et lux appareret. Quod autem dicit in testimonium illis, talis est sensus: Si in Domino credant, si lepra impietatis ab illis abscedat; siue ut sis in testimonium illis, quoniam omnipotens sum, et eos saluare possum, si in me crediderint, sicut et te uident sanatum. Spiritaliter mons iste significat celum, sicut supra diximus; Dominus de monte descendit, quia Dei Filius cum esset inuisibilis et immortalis, pro salute humani generis factus est uisibilis atque mortalis; unde dicit Psalmista: »A summo celo egressio eius.« Postquam autem descendit Dominus de monte »secute sunt eum turbe multe, et ecce leprosus ueniens adorabat eum.« uir iste typice uniuersum  genus humanum significat peccatis languidum, unde bene non solum leprosus dicitur, sed etiam, secundum Euangelium Luce, plenus fuisse lepra describitur; quia uniuersum genus humanum lepra infidelitatis, et maculis omnium uitiorum erat corruptum et fedatum: unde dicit Apostolus: »Omnes enim peccauerunt, et egent gratia Dei.« Qua gratia? Extensione manus Iesu; omnes enim indigebant ut Dei filius fieret filius hominis; ut incarnato Dei uerbo ipsi a lepra infidelitatis et maculis omnium uitiorum purgarentur. In eo uero quod procidens adorauit eum, et subiunxit dicens: »Domine, si uis, potes me mundare;« fides Ecclesiastici populi designatur, qui Filium Dei et omnipotentem credidit, et omnem copiam sue saluationis in uoluntate  ipsius collocauit; nam nichil est aliud dicere: Domine, si uis, potes me mundare, nisi omnipotentem eum credere. »Et extendens iehsu manum tetigit eum.« Per extensionem manus Iesu ipsius incarnatio designatur; tunc nam Dominus manum extendit et leprosum tetigit, quando misericorditer nostram naturam suscepit, et lepram infidelitatis, et maculas omnium uitiorum potenter purgauit. Et ad hoc respicit quod ait: »uolo,« quia »uoluntarie nos genuit uerbo ueritatis;« quod autem ad illud »mundare,« ad illud profecto respicit quod alibi dicit: »Euntes in mundum uniuersum, predicate Euangelium omni creature.« In eo uero quod euangelista subiungit: et »confestim mundata est lepra eius,« ad hoc refertur quod illic subditur:  »Qui crediderit et baptizatus fuerit saluus erit.« Et cum ait illi iehsu: »Nemini dixeris,« docetur his uerbis ecclesiasticus populus ut mysteria sue salutis et fidei sue sacramenta non passim obtrectatoribus et oppugnatoribus sancte Ecclesie committant, quod alibi aperte Dominus docet dicens: »Nolite Sanctum dare canibus, neque margaritas uestras mittatis ante porcos.« Sequitur: »Sed uade, ostende te sacerdoti, et offer munus quod precepit Moyses in testimonium illis.« Sacerdos iste cui iubetur leprosus offerre, ille est intelligendus de quo Psalmista ait: »Tu es sacerdos in eternum secundum ordinem Melchisedech;« monetur namque his uerbis populus ecclesiasticus ut illud legale sacrificium  quotidie recolat, et iugiter Deo Patri offerat, quod pro emundatione leprosi in figura offerebatur, et postea ueraciter pro salute totius generis humani est oblatum. Preceptum namque fuit in lege ut leprosus pro emundatione sua duos passeres offerret sacerdoti, quos sacerdos accipiens, utrosque Domino offerret, et unum immolaret cum ligno cedrino et cocco, et fasciculo hyssopi in uase fictili super aquas, alterum uero intingeret in sanguine immolati passeris, et dimitteret eum liberum auolare in agro; leprosus uero septies aspergeretur cum fasciculo hyssopi de sanguine immolati passeris, et septimo die raderet omnes pilos capitis sui, et barbe, et totius corporis, ut octauo die mundus redderetur castris. Per hoc sacrificium nonnulli intelligunt passionem  Domini nostri Iesu Christi, per quam uniuersum genus humanum a lepra infidelitatis et maculis uitiorum est ereptum. Per duos passeres intelligunt duas Domini substantias, anime scilicet et carnis, quas ex sancta uirgine sumpsit. Per lignum cedrinum, lignum sancte crucis significatur; per coccum, qui est rubei coloris, effusio sanguinis Domini; per unum passerem, qui immolabatur, designatur quia Dominus noster iehsu Christus solummodo corpus suum in ara crucis pro salute totius generis humani Deo Patri obtulit; per alterum qui intingebatur in sanguine immolati passeris, significatur quia dolor passionis ad animam refertur, et per animam dolorem passionis sensit. Per hoc uero, quod liber dimittebatur auolare in agro, designatur  quia, peracto Dominice Passionis mysterio, Dominus noster iehsu Christus tertia die resurgens a mortuis, de agro, id est de hoc mundo, quadragesimo die in celum ascendit; unde dicit Psalmista: »Et occursus eius usque ad summum eius,« et item: »Ascendit super Cherubim, et uolauit super pennas uentorum.« Per fasciculum hyssopi sancti designantur apostoli: per aquas, aque sacri baptismatis; per hoc quod leprosus septies aspergebatur cum fasciculo hyssopi de sanguine immolati passeris, septem dona sancti Spiritus. Mystice quidem significabatur quia uniuersum genus humanum redemptum sanguine Christi per predicationes sanctorum apostolorum, et per aquam sacri baptismatis et septem dona Spiritus sancti, consecutum est  remissionem omnium peccatorum; unde Psalmista ait: »Asperges me, Domine, hyssopo, et mundabor.« Per septenarium numerum omnis status istius uite presentis designatur, que septem diebus uoluitur; per diem octauum, dies Resurrectionis; et per hoc quod leprosus septimo die radebat omnes pilos capitis sui, et barbe, et totius corporis, ut octauo die mundus redderetur castris, significabat quia in hac presenti uita abscindenda sunt uitia, et purganda sunt peccata, quatenus octauo die Resurrectionis illi qui prius erant leprosi et immundi, purgati et mundati a lepra infidelitatis et maculis uitiorum, mereantur aggregari cetibus sanctorum. Moraliter per hunc leprosum non incongrue designatur peccator;  quid enim aliud sunt peccata, nisi lepra? Nam si lepra immundam, et uariam, et maculosam reddit cutem; sic et peccata immundam et uariam et miseram faciunt animam. Iste nunquam leprosus in montem ascendere non potest, quia peccator celestia contemplari non ualet. Et quid illi agendum est? Nunquid desperandum? Non, inquam, sed quoniam ad montem ascendere non potest, necesse est illi ut Iesum de monte descendere uideat. Toties itaque leprosus Iesum de monte descendere uidet, quoties peccator reminiscitur quia Dominus pro salute peccatorum de celis descendit ad terras. Tunc enim leprosus procidens adorat Iesum, quando peccator de pristinis confunditur, et tunc in facie cadit, quando in recordatione scelerum suorum peccator  erubescit; unde beatus Paulus apostolus quibusdam peccatoribus iam conuersis, sed adhuc in facie iacentibus dicebat: »Quem enim fructum habuistis tunc in illis, in quibus nunc erubescitis?« Attamen ipsa confusio non debet reprimere medicamentum penitentie; nam leprosus uulnus ostendit, et remedium postulauit. Similiter peccator debet confiteri scelera sua, et remedium penitentie postulare, dicens: Domine, si uis, potes me mundare, quasi dicat aliis uerbis: multa sunt peccata mea, Domine, sed multo maior est tue pietatis miseratio: meum est rogare ut uelis, sed tuum est peccata mea uelut nebulam delere. Et extendens iehsu manum tetigit eum dicens: »uolo.« Per extensionem manus Iesu adiutorium diuine miserationis  designatur; tunc enim iehsu manum extendit, quando auxilium diuine miserationis peccatori impendit; et tunc leprosus manu Iesu tangitur; quando per occultam miserationem peccator reuiuiscit. In eo uero quod ait: uolo, affectus diuine pietatis demonstratur, quem habuit erga salutem peccantium, quasi diceret: O peccator, sollicitus es utrum uelim tibi dimittere peccata an non, sed noueris quia uolo; et hoc est quod per prophetam dicit: »Nolo mortem peccatoris, sed ut conuertatur et uiuat.« Per hoc quidem quod Dominus imperando ait: »Mundare,« et sanctus euangelista subiunxit: et confestim mundata est lepra eius, demonstratur quia mox ut Dominus misericorditer dignatur respicere peccatorem, sicut respexit  Petrum lacrymantem. Et ait illi iehsu: »uide nemini dixeris, sed uade ostende te sacerdoti.« His uerbis monetur peccator iam conuersus ut mysteria sue salutis, et quelibet sacramenta diuina non passim quibuscunque committat. Per hoc itaque quod tam sacra lex est ut et Dominus leprosos ad sacerdotes direxerit, designatur quia cum aliquis de gentili errore, aut Iudaismo, seu heretica prauitate uult reuerti ad societatem sancte Ecclesie, non debet suscipi priusquam se offerat sacerdoti, quatenus fides ipsius iudicio sacerdotis approbetur. Similiter cum pro aliquo peccato quis repellitur de Ecclesia, non aliter debet reconciliari, nisi sacerdotis iudicio. Quod de capitalibus et criminalibus peccatis  est intelligendum, pro quibus homines a societate sancte Ecclesie repelluntur; ceterum nam minores culpe, id est minuta et leuia peccata quotidiana fratrum confessione purgantur, iuxta illud Iacobi apostoli: »Confitemini alterutrum peccata uestra, et orate pro inuicem ut saluemini.« Sacerdos iste Dominus iehsu Christus, sicut supra diximus, est; templum enim est homo, id est anima, unde dicit Apostolus: »Templum enim sanctum est, quod estis uos.« Sed ubi debet peccator querere hoc sacrificium, quod offerat sacerdoti? Intrinsecus quidem iuxta illud Psalmiste: »In me sunt, Deus, uota tua que reddam, laudationes tibi.« Et item: »Sacrificium Deo spiritus contribulatus;« et alibi: »Holocausta medullata offeram tibi.« Et Apostolus:  »Obsecro uos per misericordiam Dei ut exhibeatis corpora uestra hostiam uiuentem, sanctam, Deo placentem, rationabile obsequium uestrum.« Debet quippe peccator illud legale sacrificium quotidie offerre sacerdoti, id est duos passeres. Per duos passeres nonnulli intelligunt duas substantias hominis, hoc est corpus et animam, hos namque utrosque passeres debet leprosus offerre sacerdoti, quia peccator totum se debet libare Deo. Tunc enim unus passer immolatur, quando corpus affligitur, et uitia carnis mortificantur, nam quanto magis unus passer immolatur, tanto magis alter liber dimittitur ad uolandum in agrum, quia quo magis corpus affligitur, et uitia carnis mortificantur, eo magis anima redditur libera ad contemplanda celestia. Et  hoc ipsum cum ligno cedrino, quia peccator ad imitationem Dominice passionis se Deo offerre debet; et cum fasciculo hyssopi; hyssopus enim est herba humilis, purgans, pectus, cuius radix scindit saxa; unde bene per hyssopum uirtus humilitatis designatur, que saxeum pectus scindit et purgat. Per uas fictile potest intelligi corpus, quia peccator in ipso corpore agere debet in quo manet. Per aquas uiuas designantur Scripture, et oportet ut peccator hec omnia ad exemplum sacrarum Scripturarum agat.



HOMILIA IX IN ILLUD MATTHAEI: Ascendente Iesu in nauiculam secuti sunt eum discipuli eius, et motus magnus factus est in mari.

 In hac quoque nauigatione due substantie unius eiusdemque persone Domini nostri Iesu Christi demonstrantur, diuinitatis scilicet et humanitatis. In eo autem quod dormiuit ostenditur substantia humanitatis. In hoc uero quod surgens imperauit uentis et mari, et reddidit tranquillitatem, substantia diuinitatis demonstratur. Sunt namque opera que tantum ad substantiam humanitatis pertinent, et item sunt alia que solummodo ad substantiam diuinitatis referuntur. Nam dormitio tantum humanitati congruit, et non diuinitati; surgere autem et uentis imperare, et mare pacificare, solius diuinitatis est: in hoc quippe loco destruuntur errores illorum qui dixerunt unam esse Domini nostri Iesu Christi substantiam, quemadmodum una et persona.  Sed ualde admirandum est quoniam ille dignatus est ascendere in paruum lembum, qui sua uirtute omnia que subsistunt continet, regit et gubernat. Ille ascendit nauim quia omnia ex nichilo creauit; ille autem dormiuit in naui, de quo scriptum est: »Qui non dormitat, neque dormiet custodiens Isrel.« His nempe uerbis aperte ostenditur, quia creature sentiunt imperium sui Creatoris; attamen in eo quod elementa sentiunt imperium sui Creatoris, non est intelligendum iuxta opinionem hereticorum, qui dixerunt omnia esse animantia, sed sciendum quod ea que nobis sunt insensibilia, Deo omnium rerum conditori sunt sensibilia. Et quia futurum erat quod Dominus iehsu Christus dormiret, et discipuli eius illum suscitarent, idcirco  Dauid longe ante prophetando predixit in persona apostolorum dicens: »Exsurge quare obdormis, Domine?« Et quod ille nichilominus imperaturus esset mari, id est »turbate sunt abyssi, multitudo sonitus aquarum, uocem dederunt nubes Altissimo,« nubes siquidem in hoc loco sancti apostoli sunt intelligendi; tunc itaque dederunt nubes uocem Altissimo, quando sancti apostoli ualida uoce clamauerunt dicentes: »Domine, salua nos, perimus.« Et tunc futurum erat quod imperaret uentis; idem enim propheta Dauid antea ostendit dicens: »Dixit et stetit spiritus procelle.« Et quod ipse Dominus iehsu Christus tantam tranquillitatem facturus esset, ut homines admirarentur dicentes: »Qualis hic est, quia uenti et mare obediunt ei?« Item Propheta  loquitur dicens: »Qui descendunt mare in nauibus, facientes operationes in aquis multis; ipsi uiderunt opera Domini, et mirabilia eius in profundo.« Sequitur deinde: »Porro homines mirati sunt dicentes, qualis est hic, quia uenti et mare obediunt ei?« Homines qui mirati sunt, sicut placet beato Hieronymo, non sunt intelligendi sancti apostoli, sed naute, uel ceteri qui cum ipso erant in naui. Et bene admirati fuisse dicuntur quia homines erant, id est carnales. Sed si quis contentiose uoluerit dicere quia sanctus euangelista homines apostolos appellat, respondendum est quoniam et ipsi bene homines dicti sunt, quia nondum habebant illam perfectam fidem, que grano sinapis assimilatur, unde alius euangelista dicit: »nondum perfecte erat  fidei;« si enim perfectam fidem habuissent, intelligerent quia nullus presente Domino perire potuisset. Allegorice per noc mare quod Dominus cum discipulis suis transire cupiebat, recte huius mundi amarus et tenebrosus estus designatur; et quod mare presens seculum designet, Psalmista manifestat dicens: »Hoc mare magnum et spatiosum, ibi reptilia quorum non est numerus; animalia pusilla cum maioribus.« Et qualiter Dominus hoc mare transierit manifestat euangelista cum ait: »Ascendente eo in nauiculam secuti sunt eum discipuli eius.« Nauicula hec nulla melius intelligi potest quam arbor sacratissime passionis, cuius adminiculo et beneficio quique fidelium fulti mente, hoc  mare tenebrosum et amarum calcant et despiciunt, et quasi ad soliditatem securi littoris, id est ad requiem beatam tendunt. Tunc Dominus in nauim ascendit dormiturus cum in cruce eleuatus est moriturus; et tunc in naui dormiuit, cum in cruce positus inclinato capite spiritum emisit. Quod autem sequitur: »secuti sunt eum discipuli eius,« mystice designatur quia sancti apostoli secuti sunt uestigia passionis eius; nam quid est Dominum sequi, nisi uestigia passionis eius imitari? Hinc est quod ipse exponit, ubi predicans mysteria sue Passionis et Resurrectionis, coarctando subiunxit dicens: »Si quis uult post me uenire, abneget semetipsum et tollat crucem suam, et sequatur me.« Multi enim uidentur tollere crucem suam, sed non illis prodest,  quia non sequuntur Christum, id est uestigia passionis eius non imitantur. Oportet ergo ut quicunque uult hoc mare amarum et tenebrosum transire tollat crucem suam, et Christum sequatur, id est uestigia passionis eius imitetur. Nauigantibus discipulis obdormiuit iehsu, quia sanctis apostolis, ac singulis quibusque fidelibus, mente hoc presens seculum calcantibus ac despicientibus, uel secundo flatu sancti Spiritus, uel remigio proprio certatim spe ad littus perpetue felicitatis tendentibus, mox appropinquat tempus passionis Domini. Unde beatus Marcus pulchre uespere hoc narrat factum fuisse, id est post solis occasum, ut non solum ipsa dormitio, sed etiam hora decidentis lucis occubitum ueri solis, id est mortem Domini Saluatoris,  ostenderet. Dormiente Domino in naui motus magnus factus est in mari, quia capiente eo somnum mortis supra puppim sancte crucis, flantibus uentis, id est instigantibus immundis spiritibus, et suggerentibus demonibus, ceperunt insurgere fluctus blasphemantium Iudeorum, et commota sunt corda eorum ad persequendos sanctos apostolos. His etenim procellis patientia Domini non perturbabatur, sed imbecillitas apostolorum concutiebatur, trepidabat, et periclitabatur, adeo namque motus magnus factus est in mari ut nauicula operiretur fluctibus, quia adeo commota sunt Iudeorum corda ad persequendos apostolos, ut pene fides in illis periclitaretur; nam unus eorum ter Dominum negauit, ceteri uero relicto eo fugerunt. Sed quid fecerunt sancti  apostoli? accesserunt non corpore, sed mente et deuotione, quia cuius uiderant mortem, omnibus uotis et mentis affectionibus eius postulabant resurrectionem dicentes cum Psalmista: »Exsurge, quare obdormis, Domine? exsurge, et ne repellas nos usque in finem;« si enim Dominus diutius somno mortis sopiretur, mentes apostolorum eterna morte damnarentur. Suscitantibus discipulis surrexit iehsu, et ipse stans increpauit uentum et mare. Tunc uentum increpauit quando resurgendo superbiam diaboli prostrauit, et moriendo eum destruxit, qui mortis imperium habebat. Imperauit et uentis quia potestatem demonum cohibuit et compressit. Imperauit etiam mari quia uesanam perfidiam Iudeorum,  et rabiem destruxit blasphemantium et quassantium caput ac dicentium: »Si Filius Dei est, descendat nunc de cruce, et credemus ei; maius enim fuit de sepulcro surgere, quam de cruce descendere. Quod autem sequitur: »Quid timidi estis modice fidei?« illud significat quod resurgens a mortuis et apparens eis »exprobrauit incredulitatem et duritiam cordis illorum, quoniam iis qui uiderant eum resurrexisse a mortuis non crediderunt.« Sequitur: »Et facta est tranquillitas magna.« Tranquillitas magna facta est, quia resurgente Domino, et apparente post resurrectionem, ac dicente discipulis suis: »Pax uobis, ego sum, nolite timere,« solidata est fides in apostolis, et in tantum solidata est fides in eis, ut qui ante clausis  ianuis propter metum Iudeorum intus residebant, postea corroborati, libera uoce coram principibus et potestatibus fiducialiter eum confitebantur. Aliter per nauiculam significatur sancta Ecclesia, cuius gubernator est Dominus noster iehsu Christus, remiges autem sunt sancti apostoli. Tunc Dominus hanc nauiculam ascendit, quando per gratiam in sancta Ecclesia habitare cepit. Et quod per nauiculam sancta Ecclesia designetur ostendit Salomon qui loquitur sub specie femine dicens: »Facta est quasi nauis institoris de longe portans panem suum,« siue pretium. Institor, hoc est negotiator, est Dominus noster iehsu Christus; sancta etenim Ecclesia facta est uelut nauis institoris, scilicet Domini Saluatoris. Per panem designatur sacramentum corporis  et sanguinis Domini nostri Iesu Christi; sancta namque Ecclesia de longe portat panem suum, quia etiam ab ultimis finibus ueniens sacramentum corporis et sanguinis Domini portat, id est celebrat. Hoc est tam magnum pretium, quo redemptum est genus humanum, et idem Salomon ait: »uestigium nauis in mari non inuenitur,« quia conuersatio sancte Ecclesie non est terrena, sed celestis; et unus idcirco remex eius dicebat: »nostra autem conuersatio in celis est.« Et quamuis sancte Ecclesie terrena officia exercere uideatur, uerumtamen eius intentio spiritalis est et celestis. Nauigantibus discipulis obdormiuit Christus, quia fidelibus spe tendentibus ad celestem patriam frequenter solet euenire, ut dormiat iehsu in hac nauicula, id est ut  solatium miserationis a sancta Ecclesia abstrahat. Tunc Dominus in nauicula hac dormiuit, quia uel principes huius seculi, uel heresiarchas, uel aliquos prauos homines permittit suam sanctam persequi Ecclesiam, ut ii qui probati sunt manifesti fiant in nobis, unde ipse Dominus dicit: »Necesse est ut ueniant scandala;« et Paulus apostolus ait: »Oportet enim fieri hereses, ut hi qui probati sunt manifesti fiant.« Multoties autem principes huius seculi comminati sunt et deuastare sanctam Ecclesiam, et perdere filios eius; nam dormiente Domino in naui, motus magnus factus est in mari, quia abstrahente eo auxilium sue miserationis a suis fidelibus, adeo permisit malos persequi sanctam Ecclesiam, ut pene  annichilari uideretur. Sed quid fecerunt fideles? accesserunt mente et deuotione, et eius auxilium implorauerunt dicentes cum Psalmista: »A finibus terre ad te clamaui dum anxiaretur cor meum;« et item: »Exsurge, Domine, adiuua nos, et libera nos propter nomen tuum.« Nam clamor apostolorum deuotio est fidelium populorum. Suscitantibus discipulis surrexit iehsu, quia suis fidelibus solatium diuine miserationis impendit, unde ait: »Et surgens imperauit uentis et mari.« uenit, imperauit quia audaces aduersarios sancte Ecclesie euanescere facit, et uota prauorum hominum ut effectum obtinere non possent perturbauit. Imperauit mari, quia per syllogismos suorum predicatorum uersutiam hereticorum denudauit, ne reciperentur a fidelibus. »Et  facta est tranquillitas magna;« a Deo namque tranquillitas magna facta est ut homines admirarentur quomodo sancta Ecclesia de tanta persecutione et tribulatione, continuo ad tam optatam pristinam rediret pacem. Moraliter per nauiculam designatur unaqueque anima fidelis, de quo testis est Salomon qui dicit: »Anima iusti sedes est sapientie.« Si ergo anima iusti sedes est sapientie, sedes est Christi, ac per hoc nauicula est Domini. Hanc nauiculam tunc Dominus conscendit, quando per gratiam in ea habitare incipit. Nauigante quolibet fideli, id est spe tendente ad patriam celestem, frequenter solet euenire ut dormiat iehsu in hac nauicula. Tunc enim dormit iehsu, quando permittit insurgere aduersus animam fidelem uel immundorum  spirituum tentationes, uel impetus malarum cogitationum, uel proprie carnis delectationes, uel prauorum hominum persecutiones; his namque procellis solent concuti ille uirtutes, in quibus maxime salus humani generis consistit, id est fides, spes, caritas; sed has procellas adeo permisit Dominus insurgere aduersus nauiculam, ut pene operiretur fluctibus, quia adeo permittit animam fidelem tentari, ut pene uideatur mergi, scilicet ut splendor fidei obtenebrescat, spei celsitudo contabescat, et flamma caritatis refrigescat. Sed quid illi agendum est? nunquid desperandum? non, sed iuxta exempla apostolorum est accedendum, et totis uiribus proclamandum ad Deum. Nobis uero proclamantibus, ille qui non dormitat, neque dormitabit custodiens  Isrel, quasi exercitus surget, tempestatem sedabit, tranquillitatem reddet, et portum salutis indulgebit, gratiam donante illo qui cum Patre et Spiritu sancto uiuit et regnat Deus per omnia secula seculorum.



HOMILIA X. IN ILLUD MATTHAEI: Respondens iehsu dixit: Confiteor tibi, Pater, Domine celi et terre, quia abscondisti hec a sapientibus et prudentibus, et reuelasti ea paruulis.

Huius confessionis etiam beatus Lucas facit mentionem dicens: »In ipsa hora exsultauit in Spiritu sancto et dixit: Confiteor tibi, Pater.« Sed non debet uideri contrarium, quia beatus Mattheus ait »in illo tempore,« id quod ideo premisit, ut daret  locum Luce euangeliste quatenus ea insereret que gesta sunt inter exprobrationem ciuitatum, et istam confessionem; que adeo pauca sunt, ut si beatus Mattheus dixisset in ipsa hora, nulla uideretur contrarietas. Ex occasione ergo infidelitatis ciuitatum que noluerunt sermonem Domini recipere, neque in eum credere, respondens Dominus causam retulit, laudem scilicet et gratiam Deo Patri pro iis quibus arcanum sue Incarnationis reuelauerat. Solerter etiam indagandus est ordo uerborum, quia non ait tantum: »Confiteor tibi, Pater«, sed addidit: »Domine celi et terre;« his namque uerbis Dominus iehsu illum ostendit esse suum Patrem, qui est Dominus celi et terre. In hoc loco destruuntur heretici qui dixerunt Dominum Iesum creaturam  esse, et non creatorem; si enim creatura esset, et creatura etiam Dominum suum patrem appellare posset, non specialiter diceret: »Confiteor tibi, Pater, Domine celi et terre;« sed tamen diceret: Confiteor tibi, Pater celi et terre, aut, confiteor tibi, Domine celi et terre; sciendum est enim quia confessio non significat semper penitentiam et accusationem peccatorum, sed laudem et gratiarum actionem, unde est illud: »Confitebor tibi, Domine, in toto corde meo;« et item: »Confitemini Domino quoniam bonus;« et in libro Ecclesiastici scriptum est: »Hec dicetis Domino Deo uestro in confessione, quoniam uniuersa opera eius bona ualde.« Ubi notandum est quia confessio non significat penitentiam, aut confessionem peccatorum,  sed laudem, sicut et in hoc loco. Hoc similiter aperte ostendit et beatus Lucas euangelista cum dicit: »In ipsa hora« exsultauit iehsu in Spiritu sancto. Si enim uerba Domini diligenter inuestigemus, cognoscemus profecto quod Filius Dei confitetur Deo Patri, et ei gratiam, et laudem refert, quasi iam passus et glorificatus sit non pro se, sed pro nobis. In qua confessione etiam sue miserationis munus, et gratia nostre reconciliationis ostenditur. Quare autem Dei Filius confiteatur Deo Patri, et ei laudem referat, manifestat cum subiungit: »Quia abscondisti hec a sapientibus.« Que uero sunt que abscondit? Illa scilicet de quibus dicit Apostolus: »Reuelatum est mihi sacramentum, quod aliis generationibus non fuit manifestum filiis hominum,  sicuti nunc reuelatum est sanctis apostolis et prophetis, in spiritu esse gentes coheredes et comparticipes promissionis in Christo.« Hoc est mysterium Incarnationis, id est quia ille qui ante omnia secula ineffabiliter genitus est a Deo Patre; et in fine seculorum carnem assumpsit ex uirgine matre, hoc profecto abscondit. Quibus uero absconderit manifestat cum subiungit: »Sapientibus et prudentibus.« Sed non uere sapientibus; sapientibus uero sue stultitie presumptione, et non uere sapientie acumine; sapientibus temeritate, et non ueritate; sapientibus fastu et non sensu, de quibus ait propheta: »ue uobis qui sapientes estis in oculis uestris, et coram uobismetipsis prudentes.« Et item: »Perdam sapientiam  [sapientium], et prudentiam prudentium reprobabo.« Quorum testimoniorum sensum beatus Paulus apostolus exponens ait: »Ubi sapiens, ubi scriba, ubi legis uerba ponderans? Nonne stultam fecit Deus sapientiam huius mundi?« Et quia mundus non potuit cognoscere Deum per sapientiam, placuit ei per stultitiam predicationis saluos facere credentes. De hac mundiali sapientia idem apostolus alibi dicit: »Sapientia huius mundi inimica est Deo, et legi Dei non subiicitur,« neque enim potest. Sed quinam fuerunt isti sapientes? Certe uel illius temporis legis doctores, Scribe scilicet et Pharisei, qui cum essent stulti, sapientes se esse iactabant; uel modo heretici siue philosophi, qui propter suam tumidam sapientiam, humilem Domini doctrinam et  predicationem recipere non ualent. Sed quibus reuelauit? manifestat statim dicens: »paruulis,« id est humilibus corde. Illos Dominus appellat paruulos, qui se paruulos et humiles recognoscunt; arcana namque, et uirtutes celestium mysteriorum paruulis, id est sanctis apostolis reuelauit, qui uere paruuli erant non sensu, sed malitia, de quibus Psalmista dicit: »Ex ore infantium et lactentium perfecisti laudem.« Et etiam: »Testimonium Domini fidele sapientiam prestans paruulis.« Et iterum: »Declaratio sermonum tuorum illuminat me, et intellectum dat paruulis.« Causas et equitates huius facti paterne uoluntatis iudicio Dominus confirmauit, ut illi qui dedignantur paruuli fieri, in Deum stulti fiant in sua sapientia. Et ut ostenderet Dominus quia non acumen  ingenii, et sapientie sensum condemnauit, sed tumorem superbie, ideo pulchre subiunxit dicens: »Ita, Pater, sic enim placitum fuit ante te.« Blandientis affectu alloquitur Filius Patrem ut ceptum beneficium et gratia confirmetur, et compleatur in paruulis, id est in sanctis apostolis. Et pulchre ait: »Sic placitum fuit ante te,« ac si patenter diceret aliis uerbis: Tibi iusto iniusta placere non possunt, et ideo sic beneplacitum fuit ante te, et iuste omnia disposuisti, quod hec sapientibus et prudentibus abscondisti et paruulis reuelasti. His ergo uerbis redarguuntur illi qui querelas solent obiicere et murmurare quare alii eligantur, alii eiiciantur, et alii saluentur, alii pereant, cum ipse Dei Filius paternam uoluntatem, et iustam eius dispositionem laudibus  efferat. Hanc enim sententiam diuine dispositionis occulto Dei iudicio, sed tamen iusto, factam considerans beatus Paulus apostolus, non ualens comprehendere prorupit in admirationem dicens: »O altitudo diuitiarum sapientie et scientie Dei, quam inscrutabilia sunt iudicia eius, et inuestigabiles uie eius.« Sequitur: »omnia mihi tradita sunt a Patre meo.« Hec enim uerba diuinitatis non carnaliter, sed spiritualiter accipienda sunt; nam et Patrem tradentem, et Filium accipientem spiritualiter accipere debemus. Si enim secundum humanam consuetudinem essent intelligenda, mox ut ille incipit possidere qui accipit, desinit ille habere qui tradidit. Sed Deus Pater non sic omnia tradidit Filio  suo, ut desierit habere que tradidit, quia omnia sine tempore simul cum Filio possidet. Dei ergo Filius, quantum ad diuinitatem attinet, nichil ex tempore accepit a Patre, quia sicut euangelista dicit, omnia que habet Pater eius etiam sunt, quia »Filius et Pater unum sunt.« In hoc uero quod homo factus est, omnia ex tempore accepit a Patre, unde Pater dicit ei: »Pete a me et dabo tibi gentes hereditatem tuam.« Et item Filius in Euangelio: »Data est mihi omnis potestas in celo et in terra.« Ergo quod dicit: »Tradita mihi sunt omnia a Patre meo,« non debemus intelligere ei fuisse tradita celum et terram, mare et cetera elementa, que simul cum Patre condidit, et creauit, sed traditi ei sunt sancti et electi uiri, et paruuli ex omnibus  gentibus, pro quibus ipse supplicans Deo Patri gratias egit. »Et nemo nouit Filium nisi Pater, neque Patrem quis nouit nisi Filius?« Hec enim uerba sic uidentur sonare ut nullus possit agnoscere Patrem nisi Filius, et rursus nullus possit agnoscere Filium nisi Pater. Quod non est ita sentiendum, sed sic est accipiendum quia Pater et Filius per ipsum reuelatur. Et est sensus: nemo nouit quod sit in Filio nisi Pater, et nemo nouit quod sit in Patre nisi Filius, et cui ipse uoluerit reuelare; quia aliud est nosse quod nouit equalitate nature, et aliud est nosse quod nouit reuelantis dignatione; ipse est enim lumen mentium nostrarum. Deus ergo potens reuelat se uerbo, id est Filio suo; uerbum autem id est Filius et se, et Patrem reuelat, et dum se reuelat et Pater  eum reuelat, quia ipse et Pater unum sunt. Ergo quod sequitur, »et cui uoluerit Filius reuelare,« ad utrumque referendum est, scilicet ad Patrem et Filium. Et quod Pater eum reuelet manifestat Apostolus cum dicit: »Cum autem complacuit ei qui me segregauit ex utero matris mee, et uocauit per gratiam suam ut reuelaret Filium suum in me, ut annuntiem eum in gentibus, continuo non acquieui carni et sanguini.« Sequitur autem: »uenite ad me omnes qui laboratis et onerati estis, et ego reficiam uos.« His uerbis Dominus genus humanum alloquitur, et eos ad se uocat qui in difficultatibus legis laborant, uel idololatrie, seu seculi peccatis onerati erant, sed maxime illos qui uocem Domini audire et sequi meruerunt. Ait enim: uenite,  non pedibus sed moribus, non corpore sed fide, iste est namque spiritualis accessus, quo quisque ualet apparere Deo, de quo Psalmista ait: »Accedite ad eum et illuminamini.« Ad me, id est non ad hominem, non ad extraneum, non ad deceptorem, sed ad Saluatorem. Pulchre quidem subiunxit: »omnes,« quia sicut Apostolus dicit: »Ipse omnes uult saluos fieri et ad agnitionem ueritatis peruenire.« Et ideo nulla est apud eum distantia inter gentem et gentem, sexum et sexum, linguam et linguam, etatem et conditionem. »Qui laboratis« secularibus negotiis, seu laboratis grauia legis pondera ferentes, »et onerati estis« diuersis sceleribus atque peccatis. A deceptione namque primi hominis  humanum genus sub conditione diaboli laborabat, exceptis illis qui sola Dei gratia liberari meruerunt, unde Psalmista aiebat: »Quoniam iniquitates mee supergresse sunt caput meum, et sicut onus graue grauate sunt super me.« Et pulchre Dominus subiunxit: »Ego uos reficiam,« quia ipse est panis angelorum, et summa refectio atque satietas beatorum spirituum, unde propheta mente conspiciens dicebat: »Satiabor cum apparuerit gloria tua.« Refectionis deinde modum ostendit cum dicit: »Tollite iugum meum super uos,« ac si diceret: Deponite iugum legis et sumite meum, id est non interemptoris sed Redemptoris. Multum quippe distat inter iugum diaboli et Christi, et inter iugum legis et Euangelii. Iugum diaboli peccatores deprimit,  illud Christi uero erigit. Iugum legis seueritatis pondere peccatores aggrauat, iugum euangelice gratie spem uenie promittendo subleuat. Et quod hoc iugum Christi genus humanum suscepturum esset, longe ante predixit Sophonias propheta cum ait: »Et uocent omnes in nomine Domini, et seruient ei humero uno ultra flumen Ethiopie; inde supplices mei uenient filii dispersorum meorum deferentes murum mihi.« Seruient ei humero uno, id est una fidei deuotione, quasi sub uno iugo. »Et discite a me.« Quid sit discendum manifestat cum subiungit: »quia mitis sum et humilis corde,« ac si diceret: uos aliquando eratis immites et superbi, a me ergo et in me discite humilitatem et mansuetudinem, »et inuenietis requiem animabus  uestris,« quasi diceret: Iam fatigati estis quia requiem quesiuistis et inuenire non potuistis, quia non inuenitur uita in prouincia mortis, neque gaudium in patria meroris, neque requies in regione laboris. Ad me ergo uenite quia ego sum totum quod queritis. Et ne forte homines audientes iugum expauescerent, idcirco subiunxit: »Iugum enim meum suaue est, et onus meum leue,« scilicet ne paueatis cum iugum audistis, quoniam suaue et leue est. Sed querendum est quare Dominus dicat iugum suum suaue et onus leue cum Psalmista dicat: »Ego custodiui uias duras;« et ipse in Euangelio: quam angusta porta est, et arcta uia.« Hec tamen non debent uideri inter se contraria. Iugum enim suum uolentibus leue est, sed graue nolentibus:  graue est inchoantibus, sed leue est proficientibus, et usque ad perfectionis calcem peruenientibus. Durum et asperum est quia a multis queritur, sed a paucis inuenitur. Siue iugum suum leue dicit ut ostenderet iugum legis graue; iugum enim legis graue erat, quia sue seueritatis pondere mortificabat; iugum uero Christi leue est quia peccatores spe uenie et celestium promissionum uiuificat. Et quod iugum legis graue sit, manifestat Petrus apostolus cum ait: »Ut quid denuo uultis imponere iugum legis?« Quid suauius uero iugo Christi, aut quid leuius onere gratie euangelice? Et uere leue est sceleribus non acquiescere, probabilem fieri inimicis propter Dominum, amicos in Domino diligere,  omnes amare, neminem odisse, bonum uelle, malum nolle, et quod sibi non uult fieri, aliis non inferre.



HOMILIA XI. IN ILLUD MATTHAEI: Ascendens iehsu Hierosolymam assumpsit duodecim discipulos suos secreto, et ait illis: Ecce ascendimus Hierosolymam, et consummabuntur omnia que scripta sunt per prophetas de Filio hominis, etc.

Preuidens Dominus animos discipulorum ex sua passione perturbandos, idcirco et eiusdem passionis penam, et sue resurrectionis gloriam predixit, ut cum cernerent eum morientem, sicut predixit, non dubitarent eum resurrecturum sicut promisit. Armauit quippe eos cum predixit eis mala que erat  passurus, quoniam leuius feruntur mala prescita, quam ea que subito accidunt. Destruitur his uerbis error infidelium, et dementia illorum qui solent Dominum deridere, et dicere quod ipse coactus ductus fuerit ad passionem; nam sicut hic manifestatur, ipse et tempus passionis presciuit, et locum eiusdem passionis intrepidus adiit. Monentur etiam sancti predicatores in hoc facto ut suis auditoribus antiqui hostis insidias et mala queque euenire possunt prenuntient, quatenus fortiter aduersus antiqui hostis insidias superare, et aduersa que illis accidunt leuius ferre possint. Sequitur: »Tunc accessit ad eum mater filiorum Zebedei cum filiis suis adorans et petens aliquid ab eo« Quod dicit »Tunc« ad superiora respicit, id est quando sue  passionis penam et resurrectionis gloriam discipulis predixit. Sed querendum est unde sumpsit ista mater filiorum Zebedei occasionem accedendi ad Dominum, et postulandi aliquid ab eo. Dominus enim discipulis tristitiam prenuntiauit, id est predixit ignominiam passionis; unde ergo sumpsit occasionem accedendi ad Dominum, ut postularet ab eo gloriam regnandi? Recordabatur illa quia Dominus superius promisit discipulis suis dicens: »uos qui secuti estis me in regeneratione, cum sederit Filius hominis in sede maiestatis sue, sedebitis et uos super sedes duodecim iudicantes duodecim tribus Isrel.« Et quia Dominus post omnia dixerat: »et tertia die resurget,« putauit eum statim post resurrectionem uenturum esse ad regnandum,  et quod in primo aduentu complendum esset, quod complendum erat in secundo. Idcirco feminea auiditate immemor futurorum tantum presentia desiderauit. »Qui dixit ei quid uis?« Dominus enim non quasi nescius interrogauit ut audiret quid ipsa uellet, sed ut illa exponente, ipse irrationabilem et reprehensibilem esse ostenderet petitionem illius et filiorum eius; petebant enim quasi religiosi et amatores celestis patrie, sed non quasi sententiam habentes utilium et innoxiarum petitionum. Sepe namque permisit Dominus discipulos suos non recte cogitare aliquid, aut dicere, uel etiam facere, ut ex eorum culpa sumeret occasionem docendi et exponendi regulam pietatis; sciebat enim quia ipse eorum  error nichil eis nocebat presente magistro, et eius doctrina omnes edificaret non solum in presenti, sed etiam in futuro. At illa dixit: »Ut sedeant hi duo filii mei, unus ad dexteram tuam, et unus ad sinistram tuam in regno tuo.« Postulauit hec mater muliebri errore, et pietatis affectu nesciens quid diceret. Et quid mirum si ista redarguatur imperitie et ignorantie, cum superius dictum sit de Petro, quando is uoluit facere tria tabernacula nesciens quid diceret? Sed querendum est quare dicat beatus Mattheus istam mulierem accessisse ad Dominum, cum Marcus dicat filios eius accessisse: sed sciendum est quia mater ad Dominum suggerentibus filiis accessit; sciebant enim matrem suam dilectam  esse a Domino, et idcirco affectum et uoluntatem propriam per eam Domino manifestare uoluerunt. Et propterea beatus Marcus ut eorum desiderium et consilium legentibus notum faceret, tacuit de interueniente matre, et illos solos narrat accessisse, quibus suggerentibus mater accessit. Unde et Dominus secundum utrumque euangelistam non matri, sed filiis respondit dicens: »Nescitis quid petatis;« nesciebant enim quid peterent, quia sedem glorie quam non merebantur petebant; uel nesciebant etiam quid peterent, quia putabant quod aliquis sedere posset in illo regno ad sinistram, cum in die ultimi examinis omnes fideles statuendi sint ad dexteram summi Regis et Iudicis, cum illius  regnum nichil habeat sinistrum, et illa felicitas nichil habeat reprobum. Isti enim quamuis non deberent accipere quod querebant, uerumtamen eorum simplicitas non merebatur confundi, quia ex amore Domini nata erat. Et quia simpliciter postulauerunt, idcirco Dominus eorum affectum aut simplicitatem non reprehendit, sed ignorantiam et imperitiam culpauit dicens: »Nescitis quid petatis,« ac si aliis uerbis diceret: bonum quidem est uestrum desiderium, sed inconsiderata petitio; rem honestam postulatis, quia mihi uultis coniungi in regno; delectat uos culmen honoris, sed tamen necesse est ut prius uos exerceat uia laboris. Sequitur: »potestis  bibere calicem quem ego bibiturus sum?« Calicem appellat amarissimam passionem; nomine namque calicis uult intelligi passionem martyrii per quam necesse erat ut ipse et illi consummarentur. Hinc est quod Dominus appropinquans passioni dicebat: »Pater, si fieri potest, transeat a me calix iste.« Et Psalmista: »Calicem salutaris accipiam,« Sed querendum est quare Dominus istos interrogauit: »potestis bibere calicem quem ego bibiturus sum?« An ignorabat ipse si cum possent imitari per passionem? Non, sed ideo interrogare uoluit ut illo interrogante, et ipsis respondentibus »possumus,« nos quidem audiremus et intelligeremus, quia nullus ualet cum Christo regnare in celis, nisi studeat cum  imitari per passionem; nullus etenim sublimiter ualet regnare cum Christo, nisi prius humiliter studuerit pati pro ipso. Unde Apostolus dicit: »Si complantati facti sumus similitudini mortis eius, simul et resurrectionis eius erimus.« Et item. »Si compatimur et conregnabimus; et si socii fuerimus passionis, erimus et consolationis.« Attamen isti responderunt »possumus« non tantum ex confidentia cordis et fiducia sue fortitudinis, quantum potius ex ignorantia, nescientibus quidem illud; desiderabile est bellum scientibus, ualde uero formidabile. Similiter et inexpertis leuis uidetur tentatio passionis et mortis. Si enim Dominus appropinquans passioni orabat: »Pater, si fieri potest, transeat a me  calix iste;« multo minus isti respondissent »possumus,« si scirent qualis esset in presenti dolor passionis, et timor mortis; habet enim passio magnum dolorem, et mors magnum timorem. Sequitur: »Calicem quidem meum bibetis, sedere autem ad dexteram meam uel sinistram non est meum dare uobis, sed quibus paratum est a Patre meo.« Pulchre autem dicit »meum,« id est siue me imitando, siue pro confessione nominis mei. Sed querendum est quare dicat Dominus calicem meum bibetis, cum unus quidem eorum, id est Iacobus, per effusionem sanguinis uitam finierit, alter uero, id est Ioannes, in pace Ecclesie quieuerit. De passione namque Iacobi Lucas apertissime in Actibus apostolorum  manifestat cum dicit: »Misit Herodes rex manus ut affligeret quosdam de Ecclesia; occidit autem Iacobum fratrem Ioannis gladio.« Ioannes uero, sicut in Patrum litteris legitur, et sicut fideles historie referunt, cum iam longo confectus senio sciret sibi imminere diem mortis, conuocatis fidelibus post missarum celebrationem, et monita exhortationis, ultimum eis ualefecit, ac deinde descendens in defossum sepulture sue locum, facta oratione appositus est ad patres suos, et sic a dolore mortis extraneus fuit, sicut alienus fuerat a corruptione carnis. Quomodo ergo Ioannes calicem Domini bibit, qui absque dolore mortis migrauit de mundo? Sed sciendum quia duobus modis  calix Domini bibitur. Uno modo cum mors illata a persecutore patienter suscipitur; altero uero cum animus paratus est ad perferendam mortem, et uita digna geritur martyrio. Ioannes ergo calicem Domini bibit, quia paratus fuit ad perferendam mortem, et uita eius digna erat martyrio. Nam duo sunt genera martyrii, unum in aperta persecutione, alterum uero in occulta carnis maceratione. Ioannes ergo calicem Domini bibit, et si non bibit in aperta persecutione, bibit in occulta carnis maceratione. uerumtamen bibit Ioannes calicem Domini etiam per passionem; nam, sicut in Actibus apostolorum legitur, cum ceteris apostolis carcerem et uerbera sustinuit: »Ibant enim gaudentes a conspectu concilii, quoniam  digni habiti sunt pro nomine Iesu contumeliam pati.« Et ob insuperabilem predicationem Euangelii a Domitiano impiissimo principe missus est in feruentissimo olei dolio, de quo ita illesus exiuit a dolore passionis, quemadmodum extraneus fuerat a corruptione carnis, et relegatus est exsilio in Pathmos insula. Ioannes ergo cum fratre suo calicem Domini bibit, quia qui talia ac tanta sustinuit, aperte demonstratur quia paratus erat ad perferendam mortem etiam, si ei a persecutore inferretur. Sed querendum est quomodo uerax magister dicat: »Sedere autem ad dexteram meam uel sinistram non est meum dare uobis,« cum ipse alibi dicat: »Omnia mihi tradita sunt a Patre meo;« et item: »Omnia quecunque facit  Pater, hec eadem et Filius facit.« Si enim Filius similiter facit omnia que et Pater, quid est ergo quod dicit: Sedere autem ad dexteram meam uel sinistram non est meum dare uobis? Tribus namque modis intelligi potest. Non est meum dare dicit, quia regnum celorum non est dantis, sed accipientis; apud Dominum namque non est personarum acceptio, et ideo regnum celorum non tribuitur iuxta personarum acceptionem, sed iuxta qualitatem meritorum, non enim preparatum est illud regnum persone sed uite. Qui ergo talem se exhibuerit ut dignus sit percipere, continuo accipiet; et uos itaque si tales exstiteritis ut digni sitis consequi, continuo percipietis regnum quod Pater meus non parauit torpentibus, sed uictoribus et triumphantibus. Aliter non est meum dare uobis, id est superbis  talibus, quales uos estis qui exaltari cupitis, sed humilibus corde, quibus paratum est a Patre meo. Ergo si uultis illud accipere, nolite esse quod estis, aliis enim preparatum est; et uos ideo alii estote, et uobis etiam preparatum est. Quid est alii? id est prius humiliamini qui exaltari cupitis. Aliter, sicut dicit Beda: Sinistra Domini quando in bona parte ponitur, hanc presentem uitam sancte Ecclesie designat, dextera namque ipsius beatitudinem superni regni significat. Unde dicit Salomon: »Longitudo dierum in dextera eius, gloria et diuitie in sinistra ipsius.« Quippe uero in dextera ipsius longitudo constat dierum? quia in illa uita beata indefectiua lux sanctis tribuitur; in sinistra uero  gloria et diuitie, quoniam in huius uite peregrinatione gloria fidei et diuitiis uirtutum reficimur. Accipit quis sedere ad dexteram cum in celestis beatitudinis regno de presenti sui Conditoris uisione letatur; percipit et sedere ad sinistram cum in huius peregrinatione uite aliis presidere suscipit regimine sacerdotii. Constat ergo notissimum esse quia hi duo filii Zebedei non unus ad dexteram, et alter ad sinistram Domini sedere perceperunt, sed ambo ad tempus ad sinistram, quoniam apostolatus officio aliis presederunt; nunc uero ambo ad dexteram sedent, quia de presenti sui Conditoris uisione letantur. Quod uero Christus dicat: »Sedere autem ad dexteram meam uel sinistram non est meum dare uobis,« sciendum est quia Dominus in Euangelio  aliquando ex substantia humanitatis, aliquando ex illa diuinitatis loquitur. Et quia hec mater filiorum Zebedei honorem ad substantiam humanitatis retulit, et gloriam regnandi in corporali eius presentia collocauerat, idcirco Dominus secundum eamdem substantiam eis respondit ac si diceret: Secundum hanc substantiam, qua uobiscum bibiturus sum calicem, non est meum dare uobis: uerumtamen meum est id tribuere secundum substantiam diuinitatis, quia per omnia equalis sum Deo Patri. Sequitur: »Et audientes decem indignati sunt de duobus fratribus.« Indignati ergo sunt alii decem apostoli non matri filiorum Zebedei, sed duobus fratribus, et audaciam petitionis non ad matrem, sed ad filios retulerunt, quibus suggerentibus accessit  mater, quia ignorantes propriam mensuram immoderata cupiditate exarserunt. Et hoc sciendum quod sicut illi duo carnaliter petierunt ut supra omnes essent, ita et isti decem carnaliter indignati sunt; si enim spiritualiter sapuissent, nullo modo petiissent ut supra omnes essent, et si isti spiritualiter intellexissent, nullo modo indignati essent super desiderio duorum. Nam sicut uituperabile est uelle esse super omnes, ita et ualde gloriosum est alios patienter supra se sustinere. Sed ille pius et mitis Magister nec istos duos immoderate cupiditatis redarguit, nec illos decem indignationis et liuoris reprehendit, sed omnes ad uiam humilitatis reuocauit, et ostendit eis exemplum quo doceret illum esse minorem qui est maior omnium, et illum  esse Dominum qui est seruus cunctorum, ait enim: »Nescitis quia principes gentium dominantur earum?« Ac si diceret: Qui enim principes sunt in gentibus imperant subiectis, et qui maiores sunt potestatem exercent in minores; sed inter uos non erit ita, quia qui uoluerit esse maior, erit uester minister, et qui uoluerit esse primus erit uester seruus. Ostendit enim Dominus his uerbis quia humilitate peruenitur ad regnum, simplicitate uero penetratur celum; quisquis enim uestigia diuinitatis tenere desiderat, necesse est ut exemplum humanitatis sequatur. Quicunque fratrem uult preuenire in regnando, necesse est ut preueniat eum in obsequendo; et sicut ipsi terrenam similitudinem fortasse contemnerent, se ipsum proposuit eis exemplum, ut si dicta ipsius  paruipenderent, confunderentur ad opera. Dicit ergo: »Sicut Filius hominis non uenit ministrari sed ministrare, et dare animam suam pro multis.« Pro multis quidem dicit, pro illis scilicet qui in eum credere uoluerunt; et cum dicit »animam,« destruitur error illorum qui dixerunt Dominum non ueram animam sumpsisse.



HOMILIA XII. IN ILLUD MATTHAEI: Accesserunt ad Iesum Scribe et Pharisei dicentes: Quare discipuli tui transgrediuntur traditiones seniorum, non enim lauant manus suas cum panem manducant?

Mira quidem Scribarum et Phariseorum stultitia, qui Dominum quidem reprehendebant cur precepta  et traditiones hominum non seruaret! »Quare,« inquiunt, »discipuli tui transgrediuntur precepta seniorum?« His namque uerbis aperte demonstratur intentio Scribarum et Phariseorum quare uenerint, uidelicet non ad discendum, sed ad reprehendendum. Reprehendebant discipulos Domini non de ista lauatione, que consueto more agitur, sed de illa superflua, que superstitiosa traditione seniorum fuerat recepta. Que autem ea fuerit manifestat Marcus cum ait: Pharisei enim et omnes Iudei nisi crebro lauent manus suas non manducant panem, seruantes traditionem seniorum, et a foro redeuntes, nisi baptizentur non comedunt, et multa alia sunt que tradita sunt illis seruare baptismata calicum et urceorum, et eramentorum, et lectorum. Lauande  ergo sunt manus non tam corporis quam totius cordis, id est purganda sunt opera, ut in illis impleatur uerbum Dei. Dominus namque Scribarum et Phariseorum calumniam uera responsione confutauit, et reprehendit dicens: »Quare et uos transgredimini mandatum Dei propter traditionem uestram?« Et est sensus: Quare cum uos precepta Dei negligatis ut traditiones et precepta hominum seruetis, iudicatis discipulos meos esse redarguendos qui traditiones et precepta hominum contemnum, ut iussa Dei custodiant? In quo facto monstratur illud iam esse completum quod Isaias prophetauerat dicens: »Redarguit iniquitatem pro mansuetis terre.« Et quasi ipsis interrogantibus, ubi transgredimur precepta Dei? respondit: »Nam Deus dixit:  Honora patrem tuum et matrem, et qui maledixerit patri uel matri morte moriatur: uos autem dicitis quicunque dixerit patri uel matri munus quodcunque est ex me tibi proderit.« Honor in sacris Scripturis non semper significat subiectionem, aut capitis humiliationem in salutationibus, uel in quibusdam officiis deferendis, sed significat largitatem eleemosynarum et oblationem munerum, et quod ita sit, manifestat Apostolus cum ait: »Honora uiduas, que uere uidue sunt.« Hic enim honor donum significat, id est tribue uiduis necessaria. Alibi uero presbyteros duplici honore admonet esse habendos; maxime tamen illos, qui in uerbo et doctrina laborant, admonet esse remunerandos. Hinc preceptum est in lege ut os boui trituranti non claudatur; hinc et  Dominus in Euangelio ait: »Dignus est enim operarius mercede sua.« Prouidens namque Dominus imbecillitati parentum, et etati eorum, et penurie, precepit in lege ut filii honorarent parentes suos, id est eorum penurias sustentarent. Hinc prouidentissimam Dei legem Scribe et Pharisei uolentes subuertere et uiolare, docebant filios ut ea que ministranda erant parentibus consecrarent et uouerent Deo, et dicerent: »Munus quodcunque est ex me tibi proderit,« ac si diceret: O pater et mater, ea que uobis subministrare debui, Deo consecraui, et ideo munus, quod ex me est, non solum mihi proderit, sed etiam tibi. ut dum hec parentes audirent magis eligerent famis inopiam pati et penuria  affici, quam ea exigerent que Deo consecrata audirent. Potest et aliter sic intelligi: munus quodcunque est ex me tibi proderit, id est quidquid habere possum, o pater et mater, in tuos usus consumo et cibos, et ob hoc non habeo quid Deo offeram; ut dum parentes hec audirent, similiter magis inopiam pati, et penuria affici optarent, quam ea subtraherent que filii Deo offerre uolebant. Agebant enim Scribe et Pharisei callide, ut ea que tribuenda erant parentibus conuerterent in usus sacerdotum, quatenus sub hac occasione terrena lucra sibi cumularent; et hec facientes sensum legis uiolabant: unde merito reprehenduntur a Domino dicente: »Et irritum fecistis mandatum Dei propter traditionem uestram.« Hypocrite, bene prophetauit  de uobis Isaias dicens: »Populus hic labiis me honorat, cor autem eorum longe est a me.« Hypocrita dicitur simulator, qui aliud opere simulat, et aliud corde gestat. Isti ergo bene hypocrite dicuntur, quia sub honore Dei terrena lucra sibi accumulare cupiebant. Iudeorum namque populus labiis et ore appropinquare et eum honorare uidebatur, quia unius Dei cultum se habere gloriabatur; sed corde longe ab eo recessit, quia uisis signis atque miraculis, nec diuinitatem eius cognoscere, nec eum suscipere uoluerunt. Potest etiam intelligi hoc dictum non solum de Iudaico populo, sed et de nonnullis in Ecclesia; appropinquamus enim Domino non corpore sed mente. Sunt enim plurimi in Ecclesia, qui frontes suas signo crucis muniunt,  sed tamen longe ab eo recedunt, quia prauis operibus ei contradicunt. Sine causa enim colunt me docentes doctrinam meam. Sine causa, id est sine fructu salutis, et sine ulla utilitate et absque ulla mercede. Sequitur: »et conuocatis ad se turbis dixit.« Turbas conuocatas appellat turbas discipulorum, et credentium: »Non quod intrat in os coinquinat hominem.« Iudei enim summam et maximam religionem putabant esse in obseruatione ciborum, sed omnis eorum superstitiosa obseruatio his uerbis destruitur, quibus Dominus ait: »Non quod intrat in os coinquinat hominem, sed que de ore procedunt.« Ostendit enim Dominus his uerbis quia per illa genera animalium, que prohibita sunt in lege comedi, non creatura Dei condemnatur, neque immunda esse decernitur, sed  uitia hominum reprehenduntur. Preceptum namque fuit in lege ut illa animalia non comederentur que neque ruminant, neque ungulam diuidunt, et illa que ruminant et non diuidunt ungulam, et illa que diuidunt ungulam, sed non ruminant. Per illa enim animalia que nec ruminant, neque ungulas diuidunt possunt intelligi infideles, qui bona a malis nesciunt separare, et precepta Dei meditando, et memorie commendando non ruminant. Per illa uero que ruminant et non diuidunt ungulam possunt intelligi Iudei, qui precepta Dei meditando et memorie commendando ruminare uidentur, sed tamen ungulam non diuidunt, quia bona a malis non separant. Per illa uero que ungulam diuidunt et non ruminant, possunt intelligi  mali catholici, qui bona a malis separare sciunt, sed tamen precepta Dei meditando, et memorie commendando non ruminant. Per coruum quoque illi possunt intelligi qui humanum sanguinem fundere gaudent; per cignos designantur elati; per accipitres et miluos illi qui aliena rapiunt; per pisces qui nec squamas, nec pinnulas habent, ac maxime in luto commorantur, immundi et impuri homines designantur, qui uolutantur in ceno peccatorum. Siue per huiusmodi pisces possunt intelligi mali catholici qui non habent squamas bonorum operum, neque pennas uirtutum, et ideo saltus super aquas dare non possunt, id est celestia penetrare non ualent. Sed forte queret aliquis cum Dominus dicat: »Non quod intrat in os  coinquinat hominem,« quare non sit licitum uesci de idolothitis, aut quare dicat Apostolus: »Non potestis bibere calicem Domini et calicem demoniorum.« Sed sciendum est quia omnis creatura Dei per se bona et munda est, sed inuocatio demoniorum facit ea immunda, et ideo non est licitum comedere idolothita. Quicunque enim tante fidei est ut intelligat creaturam Dei nullo modo coinquinari posse, sanctificetur per uerbum Dei et orationem, et comedat quecunque uult. Hinc est quod Apostolus precepit esse comedendum quidquid in macello uenundatur, nichilque interrogandum, quia si aliquis dixerit hoc idolothitum est, precepit non esse comedendum propter conscientiam alterius, illius uidelicet qui scandalizatur.  »Tunc accesserunt ad eum discipuli eius dicentes: Scis quia Pharisei audito hoc uerbo scandalizati sunt?« Pharisei namque audito uerbo quod Dominus ait »non quod intrat in os coinquinat hominem« scandalizati sunt, quia summam et maximam religionem putabant esse in obseruantia ciborum. Sed ista uos, id est scandalum, quamuis usitatissima sit, tamen uidendum est quid significet. Scandalum est offendiculum, siue ruina, siue impactio pedum; quod ergo Dominus ait: »Qui scandalizauerit unum de pusillis istis,« sic est intelligendum; qui suo dicto uel facto occasionem ruine alicui ex minimis istis dederit. »Et ait illis: omnis plantatio quam non plantauit Pater meus eradicabitur.«  Et est sensus: Omnis falsa doctrina, et superstitiosa obseruatio cum suis auctoribus permanere non potest; et quia a Deo Patre non est, idcirco cum eisdem eradicabitur. Illa ergo sola permanebit que a Deo Patre est. uidendum est ergo si illa plantatio quam Apostolus plantauit eradicanda sit, an non. Ait enim: »Ego plantaui, Apollo rigauit:« Hec namque apostolica plantatio, quia a Deo Patre est, idcirco permanebit; unde ipse mox subiungit: »Deus autem incrementum dedit.« Sequitur: »Sinite illos, ceci sunt, et duces cecorum.« Hoc est quod Apostolus dicit: »Hereticum hominem post primam et secundam correptionem deuita, sciens quia subuersus est huiusmodi, et a semetipso damnatus.« Iuxta hunc sensum precepit Dominus in hoc loco  ut omnes heretici et quilibet pessimi doctores proprio arbitrio relinquantur, quoniam difficulter possunt trahi ad scientiam ueritatis; et quia ceci erant, idcirco cecos populos ad errorem trahebant. Scribe enim et Pharisei ceci erant quia scandalizabantur; duces cecorum erant, quia eos, quos docebant, ad errorem trahebant. Unde et pulchre subditur: »Cecus autem si ceco ducatum prestet, ambo in foueam cadunt.« Potest hoc intelligi dictum non solum de Scribis et Phariseis, sed etiam de hereticis et quibuslibet praue docentibus; quoniam si hereticus heretico, et peccator peccatori ducatum prestet, ambo precipitantur in foueam eterne damnationis. Sequitur: »Respondens autem Petrus dixit: Edissere nobis parabolam istam:« consueuerat  quippe Dominus loqui parabolice, et ideo Petrus cum audisset eum dicere »non quod intrat per os coinquinat hominem,« illum parabolice fuisse locutum putauit, et ideo interrogauit; et quia sub persona et ore ceterorum hoc dixit, idcirco simul cum eis correctus et reprehensus est a Domino dicente: »Adhuc et uos sine intellectu estis?« His uerbis aperte demonstratur quia uitiosus et reprehensibilis est auditor, qui simplicem sententiam parabolice, et quod parabolice dicitur, simpliciter uult intelligere. Sequitur: »Non intelligitis quia omne quod in os intrat in uentrem uadit, et in secessum emittitur?« Fuerunt enim heretici qui dixerunt Dominum ignarum fuisse physice discipline, quia dixit: Omne quod in os intrat in uentrem uadit  et in secessum emittitur. Physici enim dicunt quia mox ut esce et cibi sumuntur, uirtus eorum et liquidus humor per artus, uenas et neruos diffunditur; unde nonnulli post prandium aut cenam, quamuis uitio stomachi euomant ea que sumpserunt, tamen rubicundiores et corpulentiores solent apparere. Illi enim, dum Domini imperitiam ostendere uoluerunt, se imperitos et stultos demonstrauerunt. Nam, quamuis uirtus ciborum, et tenuissimus humor eorum per artus, uenas et neruos eorum diffundatur, uerumtamen per occultos meatus, quos Greci poros uocant, ad inferiora descendunt, et in secessum emittuntur, ut iterum nouos cibos sumant. Sequitur: »De corde enim exeunt cogitationes male.« Destruitur his uerbis error Platonicus, qui dixit principale  hominis, id est sensus et intellectus, esse in cerebro. Iuxta Platonem ergo principale hominis est in cerebro, iuxta Dominum uero in corde. Reprehenduntur etiam in hoc loco illi qui dicunt omnes malas cogitationes a diabolo immitti, et non propria uoluntate nasci. Diabolus namque adiutor et incentor malarum cogitationum esse potest, sed auctor nullo modo potest existere. Cum enim diabolus aliquam leuem scintillam malarum cogitationum fomite sue malitie succendit et inflammat, non debemus intelligere quia ipse interiora cordis nostri ualeat inuestigare, aut cogitationes intelligere, sed aliquando per habitum et motum exterioris hominis cognoscit interiora. uerbi gratia, si uiderit nos intente inspicere uultum mulieris, intelligit  animum nostrum uulneratum iaculo amoris, et studet eumdem succendere flamma carnalis delectationis. De nominatis autem uitiis que in diuina lege prohibentur pulchre Dominus subiunxit: »Hec sunt que coinquinant hominem,« id est immundum et impurum reddunt. Cum enim subiungit: »Non lotis manibus manducare non coinquinat hominem,« aperte ostendit non corporalem, uerum potius spiritualem lauationem sibi placere et gratissimam  esse. De qua lauatione Dominus per Prophetam dicit: »Lauamini, mundi estote.« Et, ne nos putaremus hanc lauationem corporalem esse, subiunxit: »Auferte malum cogitationum uestrarum ab oculis meis.« Hinc enim dicit malas cogitationes exire de corde, illic uero precipit eas auferre; fructus namque malarum cogitationum sunt uitia que inde sequuntur.





REMIGII MUSICA.






MONITUM.

Nihil non egi, ut sequentem Remigii Altissiod. Collectionem Glossarum in Martiani Capelle de nuptiis philologie lib. IX correctiorem redderem collatione mss. Parisiensium quatuor quidem bibl. reg. unius, deinde uictorine: sed frustra omnia, ut ex his, quas P. Steph. Clement Congr. S. Mauri Benedictinus, cui apographum debeo, 29 Augusti anni 1774 ad me dedit, palam fit: »Ie uoudrais être également en état de uous satisfaire touchant les deux manuscrits du commentaire de Remi d'Auxerre sur Martianus Capella. Mais i'ai l'honneur de uous répéter ce que ie uous de déià mandé, qu'il n'y a pas ici d'antiquaire capable de les déchiffrer. S'ils étaient entièrement semblables, ils seruiraient réciproquement pour s'expliquer l'un par l'autre. Mais ils uarient tellement entre eux, qu'on les prendrait pour deux ouurages différents. Celui qui auait fait la copie informe, que ie uous enuoyai dans le temps, n'existe plus, et ie ne connais personne qui puisse deuiner ce qui a échappé à sa pénétration. Il faudrait un homme qui eût fait une étude particulière des abréuiations de musique, mais où le trouuer?« Solum igitur glossas has cum ipsius Martiani textu conferre licuit, quem charactere cursiuo expressimus.



[REMIGII MUSICA.]

 Omnis ars musica proportionibus constat, id est consonantiis.  aut tonum esse aut hemitonium aut quartam scilicet partem toni que Diesis appellatur. Diesis diuisio toni, que fit aut in duas aut in tres aut in quatuor partes. uerum tonus est spatium Grece systema Latine spatium, inter chordam et chordam cum legitima quantitate, id est cum ratione Epogdoi, id est superoctaui, legitima quantitate, id est octaua parte; nam tonus in Musica Epogdous est Arithmetica, et ita tonus est in Musica sicut octo ad nouem in Arithmetica: legitima quantitas est ratio Epogdoi, que totam metitur musicam, qui scilicet tonus ex duobus sonis, id est ex duabus chordis diuersis inter se inuicem, continetur, id est ut grauior unus, acutior alter sit:  uerbi gratia, tunc precepit eos. Hemitonium dicitur quod toni medium tenet, id est mediam partem toni, licet in duo equa non possit unquam diuidi. Dieseos, genitiuus Grecus, distantie id est differentie tres sunt. Tetrartemoria dicitur quarta pars, tetrarte quarta, moros pars, ex eo, id est ideo Enarmonios una pars, id est inadunatus, quod et maximis et minimis spatiis diuiditur; maximis quod sepe in uno spatio duo toni inueniantur, sepe sola quarta  pars, dicitur scilicet illa Diesis, que tetrartemoria uocatur, propterea ideo quod Enarmonion modulandi genus, harmonia est consonantia et coadunatio  uocum, per hanc scilicet quartam partem maxime dimetimur. Secunda scilicet distantia dieseos ab illa, id est prima que et quarta, id est diesi maior est. Nam tritemoria, id est tertia pars toni nominatur quod habet tertiam partem toni uel enchromatice, appellatur [a 1Kb] scilicet ipsa tritemoria, chromatice id est colorabilis: sicut enim inter album et nigrum color aliquis ponitur, ita inter diatonium et enarmonium locum medietatis obtinet chromaticum, chroma Grece, Latine color, finditur metitur. Tertia uero, scilicet distantia habet toni tertiam partem ac dimidiam tertie, id est sextam, dimidia tertie sexta est; sexta autem et tertia dimidium faciunt. Duodenarius quippe numerus, tertiam partem sui in quaternario ponitur, sextam uero in binario; sexta  autem pars, id est binarius adiuncta tertie parti quaternario uidelicet dimidium duodenarii, id est senarium numerum efficit in dimidia, id est diapente uel sesquialtera. Hemiolion compositum est ex hemis et holon, id est dimidium et totum, quod maior numerus habet minorem totum et dimidium minoris, ut est ternarius ad binarium, et dimidium binarii, id est unum, duo quippe et unum tertium faciunt, que proportio sesquialtera uocatur. Et harmonie  diuisio, id est consonantia complet, continet uel complectitur.

Tonus igitur idem plerumque appellatur et sonus.  Inter sonum et tonum hoc distat, quod tonus est percussio duarum chordarum uel due uoces diuerse inter se sonantes, sonus in una chorda fit estque uox aliqua uniformiter et equaliter procedens; aliquando tamen tonus appellatur et sonus. uerum soni, id est chorde sunt per singulos quosque ac per omnes tropos qui sunt numero XuIII. Quoram scilicet sonorum primus dicitur apud Grecos , apud Romanos uero idem dicitur acquisitus, deinde per parenthesin, quod eadem uoce, id est Romana, nos uti summus Iupiter statuit. Musica loquitur, que Greca erat et Grece artes exponere uolebat. Proslambanomenos hec chorda grauissima est omnium et extra alias posita. Secundus, scilicet sonus, , hoc est principalis  principalium: Grece, Latine consul, sed non uerbum e uerbo, sed sensum e sensu iste transfert. Tertius , id est subprincipalis principalium. Par () iuxta et adiacens exprimitur, quamuis iste non attendens uim uerbi par pro sub posuerit, et etiam pro alio alibi sensu, sicut in sequentibus uidebitur. Quartus , id est principalium extenta. Quintus , id est principalis mediarum. Sextus autem , quod est subprincipalis mediarum. Septimus , id est mediarum extenta. Octauus , hoc est media. Nonus , id est tertia coniunctarum. Decimus , hoc est coniunctarum extenta. Undecimus , id est ultima coniunctarum. Duodecimus , hoc est  prope mediam. Tertius decimus , tertia diuisarum. Quartus decimus , quod est diuisarum extenta. Quintus decimus , id est ultima diuisarum. Sextus decimus , id est tertia excellentium, id est acutarum. Septimus decimus , hoc est excellentium extenta, id est acutarum. Octauus decimus , id est ultima excellentium, id est acutarum. Hi sunt igitur soni, qui modulationem apte et cum ratione componunt; nam sine ratione confusa uox est. Constat autem omnis modulatio ex grauitate soni, id est ex inequalibus, uel acumine: omnis modulatio ex inequalibus constat; si enim aliter fuerit, iam non erit modulatio. Grauitas dicitur, que modi, id est  soni, quadam emissione, id est descensione, remissione uel productione mollescit, dulcescit, remittitur. Acumen uero dicitur, id est altitudo, quod in aciem, id est in acumen uocis, tenuatam, extenuatam, id est subtilem, gracilis et erecte modulationis, id est extente, non remisse, sed in altum acute extenditur.

Ex supradictis itaque sonis, id est XuIII, qui et singulis scilicet tropis et omnibus tropis, id est Xu, in singulis et in omnibus tropis , omnes  enim tropi ex predictis sonis componuntur, et in singulis tropis inueniuntur, symphonie tres sunt, quarum prima diatessaron, ut est »tibi dixit cor meum« que Latine appellatur ex quatuor, sicut est scilicet quod fit in quatuor chordis, et recipit sonos quatuor, id est chordas uel uoces, spatia tria, que sunt inter chordas et chordas, ita quatuor, productiones duas, id est tonos duos, et dimidiam, id est hemitonium, id est dimidium. uerum [a 1Kb] est, quod dicitur diatessaron habere tonos et hemitonion, hoc est quinque hemitonia, cum unus tonus nonnisi duo hemitonia habeat. Ad quod dicendum, quod illud quintum hemitonium, quod ibi succrescit, incomprehensibiliter fit, quod inter illa quatuor excrescit. Nam sonum, id est tonum productionem  uocaui. Est autem, scilicet diatessaron, id est hemitoniorum quinque, que ad productiones, id est tonos, plenas et integras mediatenus, id est usque ad medietatem, ualent; dieseon decem, genitiuus Grecus, id est quartarum partium decem ex tono . Sed hec scilicet diatessaron symphonia est, id est consonantia uocis, ut est »Deus in adiutorium meum,« quod fit in quatuor chordis, in epitrita ratione, id est sesquitertia. . Alia symphonia quinaria est, id est in quinque chordis fit, quod dicitur diapente, id est ex quinque est, constatque sonis, id est chordis quinque, qui inter se quatuor  spatiis diuiduntur [b 1Kb] , ita IIIII productiones habent tres, id est tonos, mediamque, scilicet productionem hemitonii precidit, hoc est, tonos tres ac dimidium hemioli, sesquialteri, id est diapente possidet rationem, ut est »oculi mei,« quod fit in quinque chordis, ut est IIII; circa collata, scilicet cui comparatur [c 1Kb] . Tertia, scilicet symphonia, diapason, id est ex omni, est ex octo chordis, ex omnibus ideo ex omnibus dicitur, quod ueteres octo solummodo sonis utebantur, uel certe quod ex duobus simplicibus symphoniis constat, id est, ex diatessaron et diapente, u. g. tonus, tonus, hemitonium, ecce diatessaron: tonus, tonus, hemitonium, tonus, ecce diapente [d 1Kb] , ex ratione diplasia, hoc est duplici; nam acutissimus eius sonus duplo grauissimos superat, ut est ad  .

Tropi uero sunt Xu, sed principales u scilicet sunt. Notandum, quod Greci secundum numerum diuisionis linguarum apud eos, quibus utuntur, principalium numerum troporum constituerunt, quibus bini scilicet tropi coherent, scilicet Lydius, ecce primum: lydius dicitur, quod Lydii eo utuntur; cui adherent hypolydius et hyperlydius, id est super Lydium, id est acutior Lydio; hypolydius, id  est sub lydio, id est grauior Lydio. Secundus scilicet tropus Iastius; dicitur [a 21Kb] quod eo Eones utuntur. Item, id est tertius, Aeolius, Aeolius dicitur, quod eo Aeoles utuntur, cum hypeolio et hypereolio. Quartus Phrygius; Phrygius dicitur, quod in Phrygia repertus et usitatus est, cum duobus hypophrygio, et hyperphrygio. Quintus Dorius; Dorius dicitur, quod Dores eo utuntur et ab eis repertus est, cum hypodorio, et hyperdorio. uerum inter hos tropos, id est Xu, est quedam amica concordia, qua sibi inuicem germani sunt, id est conuenientes; nam u in grauitate, u in acumine, et u intemperati sunt, ut inter et , et item inter : item conueniens aptaque  responsio, id est conuenient et quod inter et , qui tantum duplices copulantur; acutior enim duplo superat grauiorem, tonus quippe ad hemitonium sonat, est autem tonus duplum hemitonii. Medie uero, scilicet concordes, grauiorum troporum his, id est ad illos, qui acutiores sunt, fiunt, id est, uicem chorde obtinent. Non solum fiunt in grauissimis, sed etiam in acutis tropis graues sunt, sed tamen non sic graues in acutis sicut in grauissimis: u. g. Si quis dixerit mihi, quomodo resonari debet ultima chorda ad primam in tetrachordo, dicetur, sub epitriti ratione. uerum tropi, id est Xu, singuli quoque tetrachorda faciunt quina, quod diatessaron elementum est totius musice. Tetrachordum est affectio   id est copula et concordia sonorum quatuor compositorum per ordinem, scilicet naturalium uocum, que scilicet. transcendunt octaua parte, quorum extremi scilicet soni sibi debeant conuenire.  inchoamentorum, id est principiorum et inuentionum , quo ordine inuenta est harmonia. Predicta enim, id est, ea que superius dicta sunt, ideo primo dicta sunt, scilicet a me, ut altius tenerentur, id est, profundius in memoria figerentur.

Prima quippe, id est, ante dicta quam diuulgaret mortalibus ea, scilicet genera Ermion uir [b 1Kb] Lassus ex Surse, scilicet oppido et regione, tria tantum mei genera putabantur, mei, id est, harmonie, et est genitiuus primitiui. Primum genus est Ydikon [c 13Kb] : Que  genera forme inueniuntur. Formarum autem tres sunt species, quarum prima in sonis, secunda in numeris, tertia in uerbis. Illa autem prima, id est, que in sonis inuenitur, ad harmoniam pertinet; non  enim in ea uerba aliquid significantia, sed soni tantum sibimetipsis aliqua ratione coniuncti queruntur. Secunda autem, que ad numeros pertinet, nichil aliud requirit, nisi tantum conuenientem numerum sonorum nichil significantium, aut nichil aut aliquid significantium absque ullo termino. Tertia uero, que uocatur metrica, non solum sonos certis temporibus terminatos inquirit, sed etiam cogit, ut aliquid significent, et certum numerum terminumque non excedant: quorum exempla sunt uersus et metrum, in quibus duobus certus terminus numerusque pedum ponitur, uersui quidem in senario, metro uero in octonario. Sed notandum, quod he tres forme in humanis uocibus inueniri possunt, in harmonia uero in his uocibus, que carent sensu, non est nisi in  una, id est, prima; in ea enim sonus tantum inuenitur, et non sine ratione numerorum; in hac uero, id est, humana uoce aliquando sonus sine sensu, non etiam sine numero, inuenitur, si aliqua proportione copuletur, aliquando sonus cum sensu et numero, qui uerborum nomine meruit appellari. , id est formale: forma, uel species. , id est, actiuum uel operatiuum, id est, exercitium artis.  dicitur, hoc est interpretatiuum, rationem enim de omnibus reddit. est, quod ex perseuerantibus, id est, immutabilibus, et similibus, scilicet sonis, consonabat, id est, simul sonabat, id est, sono, numeris atque uerbis; quandiu enim sonus est, perseuerat numerus et uerba. Sed que ex his, scilicet tribus, ad melos, id est ad sonum,  pertinent, scilicet sicut sonus, harmonica dicuntur: que ad numeros, scilicet temporum, rhythmica; que ad uerba, metrica. Hoc interest inter rhythmum et metrum, quod rhythmus est sola uerborum consonantia, sine ullo certo numero et fine, et in infinitum funditur nulla lege constrictus, nullis certis pedibus compositus: metrum autem pedibus propriis certisque finibus ordinatur: minimum autem metrum est, quod constat pede et semipede, et res est per ordinem usque ad octo pedes: octonarium autem numerum non transgreditur. [d 9Kb] est quidam materie, id est uocis, tractus, id est productio: uox enim materies uel initium est musice, et eam uim obtinet uox in musica, quam punctus in geometrica, monas in arithmetica, littera in grammatica,  efficiens exercitium eius, scilicet materie; cuius tres itidem, id est similiter, partes, id est, , id est, melodie factura, quod pertinet ad sonos: , id est dictio, [e 10Kb] ad rhythmum pertinet;  , geminatio, quando unus pes multipliciter ponitur: autem ad expositionem, id est, exemplar, et interpretationem, quando exponimus singula, et interpretamur, pertinere uidetur, et habet partes tres, , quod ab organo uenit; , id est, cantabile, cantus: , simulatiuum, que, se licet omnia genera, inferius, id est in precedentibus uel in sequentibus rerum ordo disponet. Nunc de prima uoce, id est de ipsa uoce, que prima est, uelut de parente sonitus totius dicemus.

Omnis uox in duo genera diuiditur, continuum atque diuisum. Continuum est uelut iuge colloquium, id est, frequens narratio, que inter duos fit, que non fit per cola, id est commata. Diuisum genus est quod diuiditur per cola et commata, certosque  pedes in modulatione, id est cantum [a 1Kb] . Est et medium, scilicet carmen, id est, neque iuge neque diuisum,  permixtum, scilicet est  neque alterius speciei, id est continue , nec alterius, scilicet speciei, id est diuise uocis  preciditur, inciditur, ut, sicut et quomodo, pronuntiandi modo, id est similitudine  recitantur, leguntur . Diastematica, spatiosa dicuntur, que spatiis diuiduntur; diastema enim spatium et interuallum dicitur; systema uero est uox uniformiter sonans , harmonica uocatur, scilicet que ad modos pertinet  harmonica,  scilicet pars habet partes disputationis septem, que uirgulas dicunt [b 1Kb] :

Alloquitur numeris septem discrimina uocum.

Primam, scilicet partem habet de sonis; secundam, scilicet partem, habet de spatiis, id est de diastematibus; tertiam de systematis, Grecus dixit, genitiuum scilicet pro ablatiuo nostro ponens. Quartam, scilicet partem, habet de genere, scilicet quod est trinum, id est chromaticum, diatonicum et enarmonicum. Quintam de tonis, id est phthongis; sextam commutationibus, id est metabolis; septimam, scilicet partem habet de modulatione, quam melopeiam uocamus, id est melodie facturam. Ac prius de sonis scilicet dicamus, ubi artis est elementum,  id est materies artis.

Sonus quippe tanti, toties, id est tanti ualet apud nos, scilicet musicos  quanti in geometricis signum, id est punctus, in Arithmeticis singulum, id est unitas. Phthongos sonos dicimus, hinc diphthongus dicitur dualis sonus.  una intentione, id est, simili tenore producta aut graui aut acuto. Est autem intensio, id est productio, quam dicimus tasin, productionem, in qua, scilicet intensione uox consistit  ac perseuerat, scilicet equaliter. Sonus phthongus uel speciatim, id est singulas uoces, uel generaliter appellatur; sed generale uocabulum, scilicet quod est sonus, specialia habent, que idiotita specialia, id est propriam habentia positionem, graia, id est Greca uoce perhibentur. Ut si quemadmodum, id est quo accentu, nobis scribendum sit, cogitemus, quemadmodum unaqueque syllaba suum accentum habet, ita unusquisquis sonus notam  acuminis et remissionis, exeramus, extendamus uel in altitudinem producamus, et lenius remittamus, grauemus. uerum ex istis, scilicet phthongis, alia faciunt , intensio scilicet chorde, id est cum tenditur chorda, et remissio, scilicet chorde, id est quando relaxatur  chorda: patiuntur acumen et grauitas. In chorda fit actus in intensione et remissione, passio uero fit in uoce, que patitur, id est sustinet chorde et arteriarum extensionem et remissionem. Productio autem est, hoc est, epitasis, id est superintensio, uocis commotio a loco grauiore in acutum locum: anesis uero contra, id est cum de acuto mouetur in grauem . Paracterica est repercussio uocis, serum tardum graue.  ex intimo, id est ex profundo pectoris  ex superficie oris, id est ex labris .

Sunt igitur innumerabiles soni, sed specialiter per singulos tropos, scilicet qui sunt Xu et XXuIII tantum  poterunt conuenire. Omnia ista in cantilena deprehendi possunt. Si uolueris diatonicum tantum commemorare, tunc XuIII habebis. Si autem chromaticum et enarmonicum intromiseris, X supra habebis, et erunt XXuIII, sub uno tamen nomine u chromatici et u enarmonici adduntur, id est pro unachorda. Sed ista subtiliter et obscure dicuntur. In Beotii uero musica hic Dorius potest prouideri. Quorum, scilicet sonorum, nomina superius nominaui [c 1Kb] .  tali nomine, id est adquisitus  nulli, scilicet tetrachordo  propter consortium, id est iuncturam medie, scilicet chorde, id  est mese , id est ab hypate hypaton.  principalis principalium  hypate hypaton dicitur: est enim hypatos, id est consul uel rector sequentis tetrachordi.  [d 1Kb] a paritate hypaton dicitur, que principali subiecta est iungitur. Principalium uero scilicet sunt alie , et , quam, scilicet speciem chromaticam nos,  id est musici, uix forsan recte colorabilem memoramus . Albus et niger color dicitur, quidquid uero inter album tetrumque apparet, colorabile nuncupatur.  Multiplex quippe tetrachordorum ratio sic firmatur, id est per additionem enarmonii et chromatici generis.

Principalis autem mediarum, id est hypate meson, quia prima est medii tetrachordi, ideo id nomen accepit, id est principalis mediarum. Elementum totius musice est diatessaron, quod proportio musice  non fit minus quam in quatuor chordis, quam uocamus diatessaron.  subprincipalis mediarum, id est parypate meson . Dictum, scilicet est, hoc tetrachordum mediarum, quod in medio locatum est inter principalium, id est hypatorum tetrachordum  coniunctarum, id est synemmenon. Post supradictas autem, id est post principales mediarum, que sequitur, id est illa que sequitur, media nominatur, ipsa est mese,  grauis modi, id est diapason, finis est,  acuminis caput, atque ipsius, scilicet mese , ut est in Lydio modo, id est in tropo, ubi rectum iota mese est, ubi iota rectum pro signo ponitur, in pagina uidelicet Betii de Musica. uerum post mediam, id est mesen, extendentem acuentem hemitonium, coniunctarum erit tertia, id est trite synemmenon, tertia coniunctarum a fine est, numeratur tertia, et est hemitonii spatium inter tertiam coniunctarum et mesen,  lambda supinum, scilicet in hac similitudine u pro nota habebit. Post hanc, id est, trite synemmenon, ille scilicet chorde, que a nobis superius expresse sunt, tres sequuntur, , , et , que et paranete dicitur, quam Latine penultimam perhibemus. Post quam, scilicet paraneten, ultima, id est, nete  sociatur, que ideo dicta est coniunctarum ultima, id est nete synemmenon, quia in hoc tetrachordo . Omne autem tetrachordum coniunctarum, id est synemmenon, ideo dictum, scilicet est, quia medie ipsi, id est mese, adiungitur, que perfectam symphoniam, id est, diapason prima compleuit, ac producente media sequentem tonum, mese producit tonum, quod tonus est inter mesen et paramesen, ille qui sequitur sonus, id est chorda, , id est iuxta mesen nominatur, quod hunc, id est paramesen, satis proximum sonus adiuncte modulationis, scilicet tonum, offendat, id est, inueniat. Dehinc, scilicet sequitur,  diuisarum tertia, id est trite Zeygmenon, tertia scilicet ab ultima, que plenum systema, id est spatium diapason finit; unde disiunctarum tertia, scilicet a fine, perhibetur. Post hanc, scilicet tertiam, soni ceteri, id est illi tres , et consequuntur. Sonus uero diuisarum ideo hoc nomen accepit, quia uno et dimidio tono, id est tribus chordis, ut est, »Omnia que fecisti nobis, Domine,« ubi habentur tres chorde, sicut est III a medie fine diuellitur, hoc est ab ipsa mese, que finis dicitur, quod grauiores sonos terminat et incipit acutiores. Post hoc tetrachordum excellentium, id est trite hyperboleon collocatur: quod ideo excellens nomen accepit, quia in singulis tropis, id est Xu in omne acumen erigitur, et singulis modulationibus fastigiatur,  id est erigitur, acuitur.

Horum igitur sonorum, id est, phthongn generis pluralis, id est sonorum,  consistere, id est, manere in suo loco, et perseuerare necesse est,  uagii, uarii, qui sepe acuuntur et sepe remittuntur, et ideo uocantur , a digito uidelicet post pollicem, quod chordas illas pulsat atque mouet. Alii nominantur, id est grauiter fixi; alii perhibentur, id est medii fixi, quod mutabiles sunt; alii , id est acute fixi. Spissum uero, scilicet genus, dicitur quedam qualitas trium sonorum compositiua, id est, cum tres toni simul iunguntur. autem sunt, qui uelut regiones, id est chordas, primas spissi, toni scilicet, retentant, id est, obtinent. uero, qui  media possident: qui ultima tenent; , non fixi, qui in positione, id est constitutione, sonorum trium, qui sunt spissi, in nullo genere aut lege iunguntur.  uindicabunt, obtinebunt, habebunt. Ideo autem quidam  statarii nominantur, scilicet illi primi, quod diuersas, id est graues et acutas, extensiones recipere non possunt. Statarii dicuntur, quod uniformiter stant, nec in acutum extenduntur, nec in grauitatem remittuntur.  longiora, grauiora, interdum minora, id est acutiora spatia receperunt. Sed horum, scilicet uagorum sonorum, alii , iuxta principales,  alii , id est, digitales a digito, quod eos pulsat sonos uel illas chordas. uerum primi, hi parypati, ideo sic dicuntur, quod statim prioribus, scilicet hypatis, id est principalibus, subnectantur. dicuntur a digito, qui minister artis, et cantus singulos mouet scilicet, est,  primus a pollice, id est, index, quo digito mouetur chorda.  congruunt, conueniunt, concordant,  discrepant, discordant, et resultant, id est dissonant, dissentiunt et repugnant sibi inuicem.  , scilicet dicuntur  hi equisoni: , id est  dissoni  aliam significationem et uirtutem gerunt;  unus enim idemque sonus multis comparatur in diuersis uirtutibus, uerbi gratia, cum uno tonum, cum alio hemitonium, cum tertio diesin. , et prima, scilicet diuersitas, per intensionem, id est extensionem chorde . Secunda, scilicet diuersitas, per spatiorum, id est tonorum uel semitonorum perceptionem, cum uni, scilicet spatio, aut plurimis coniungitur, quando colligitur unus tonus ex duobus spatiis, et hemitonium ex duobus spatiis. Tertia, scilicet diuersitas in sonis fit per coniunctionem  systematis, hoc est, quantitatis uel magnitudinis uocum: sed hoc interest inter diastema, id est spatium, et systema, hoc est, uocis magnitudinem, quod spatium inter duos sonos uel tres uel quatuor inuenitur, et eo amplius; systema autem non minus quam in diapason, quod aut unum recipit, scilicet sicut tonus, aut plura recipit, scilicet sicut diapason, que uII spatia aut uIII chordas recipit. Et quod secundum morem dicitur, id est , id est secundum morem, scilicet per hoc fit discrepantia: secundum morem, id est, consuetudinem singularum nationum reperti sunt tropi; quibusdam enim sonus grauis conuenit, quibusdam acutus, quibusdam medius. Alium quippe morem, scilicet generum, acuta significant, alium grauiora, quod quedam gentes delectantur  acutissimo, quedam graui.

Nunc iam de diastematis disserendum, scilicet est, Grece de diastematis, genitiuum scilicet pro ablatiuo nostro ponens, Greci enim non habent ablatiuum, pro loco eius genitiuo utuntur. Diastema est uocis spatium, quo acuta, scilicet uox, id est in quantum acuta, et grauior, id est in quantum grauior, includitur, id est comprehenditur. Sed in diastematis, Grece dixit sicut et supra genitiuum pro ablatiuo ponens, alia, scilicet sunt, grauiora  illa scilicet, que sunt in diesi Enarmonia, id est in quarta parte toni; maiora uero sunt, scilicet diastemata , bis ex omnibus, uel bis diapason faciunt . Atque in spatiis alia composita  sunt,  que eodem ordine currunt: id est per equalia spatia tonorum et hemitoniorum: incomposita uero, que ex diuersis, scilicet uocibus, sibi inuicem copulantur. Item alia logica, id est rationabilia, alia aloga, id est irrationabilia memorantur. Rationabilia, id est logica, illa sunt, quorum consensus, id est concordie, conuenientie, possumus prestare proportionem, quam inuenire non potuit, id est, possumus dicere, quam proportionem ad inuicem habeant :  quibus non subest ratio, id est nulla ratione coniunguntur: alia conhibentia, id est concordantia, sibi consentanea , alia enarmonica, concordantia inter se; alia chromatica, colorabilia; alia diatonica, id est extenta; alia archia [a 17Kb] , id est principalia uel equalia; alia perissa, id est excurrentia; sed prima, id est archia; equalia, scilicet dicitur uoce latina; secunda, id est perissa; excurrentia memorabo, id est, dicam et exponam. ; perissa autem, scilicet sunt  alia diastemata spissa, scilicet sunt, alia rariora, id est apertiora.  per dieses, id est, per quartas partes colliguntur,  que tonis,  scilicet fiunt.  alia sibi congruunt, scilicet per proportionem, id est conueniunt; alia discrepant, id est discordant.

Sed discrepantium, scilicet sonorum, nimia multitudo scilicet est;  sex sunt, scilicet diastemata; id est , quod de quatuor dicimus; , quod de quinque; de hinc , quod ex omnibus concinit, id est consonat. Illud etiam, scilicet est quartum, quod ex omnibus, id est diapason, et ex quatuor, id est ex diatessaron constat, uel ex omnibus, scilicet est quintum, id est diapason, et ex quinque, id est diapente; uel bis ex omnibus, scilicet est sextum, quod bis diapason dicitur. Sed illud, scilicet diastema, quod diatessaron, hoc est ex quatuor dicitur, recipit  sonos, id est chordas quatuor, spatia et interualla tria, tonos duos semis, hemitonia quinque, dieses uero X, et est in epitriti ratione, id est sesquitertia, instar quatuor ad tres. Diapente, quod ex quinque est, sonos, id est chordas, recipit quinque, spatia quatuor, tonos tres et semis, hemitonia uII, dieses XIu, et est in hemiolia ratione, id est sesquialtera, quod sunt tres ad duo. Diapason autem sonos, id est chordas, habet uIII; spatia, id est interualla uII, tonos uI, hemitonia geminat, id est XII hemitonia habet; dieses quadruplicat, id est XXIu dieses habet, atque in diplasia, id est dupla, ratione uersatur, que est unum ad duo. Quod uero ex omnibus, id est uIII, quod est diapason, et ex quatuor, id est diatessaron, dicitur, sonorum, id est chordarum, est XI, licet ex  omnibus, id est ex uIII et ex quatuor dicatur, tamen non sunt XII, sed XI, quod in octaua finitur diapason, et in eadem inchoat diatessaron, spatiorum X, tonos habet octo et semis, hemitonia duplicat, id est XuII, dieses predicta ratione multiplicat, id est quadruplicat, id est XXXuI habet, et est in diplas i et diametri binarii regula, ut sunt octo ad tres; habet enim octonarius ternarium bis, et duas tertias partes ternarii, quas diametrum appellat: et diametri regula potest sic intelligi: ubicunque binarius fuerit, diametrum dicitur, quod per binarium omne  diametrum, id est medium diuiditur. Quod uero ex omnibus, id est diapason, et quinque, id est diapente constat, recipit sonos XII, spatia XI, tonos IX et semis, hemitonia geminantur XIX, dieses tetraplantur, id est quadruplicantur, scilicet XXXuI, et est in triplasia ratione, ut quatuor ad XII. Quod bis diapason dicitur, habet sonos Xu, spatia bis septena, id est XIu, tonos X ac duo, id est XII hemitonia duplicata, id est XXIu, dieses XLuIII, id est quadruplicata, atque est in tetraplasia, id est quadrupla ratione, ut sunt XII ad uI. Est autem  in epogdoi, in sesquioctaua, ratione; epogdous dicitur quasi epiogdous , id est super octauus, quod unum habet super octo. Ubique diesin in enarmonio, scilicet genere, debemus accipere,  que, scilicet diesis, est in quarta particulatione, id est in diuisione toni, quarta particulatio una pars est.

 perhibendum, docendum. Systema est magnitudo uocis, id est magnum interuallum, ex multis modis, id est sonis, uel ex u et III, uel ex pluribus constans  eadem, scilicet genera, in diastematis, id est spatiis minorihus . Absoluta, integra, et perfecta systemata sunt uIII. Primum est, quod ab Adquisito, quem dicimus, ad mediam, quam mesen diximus, scilicet et hoc uocatur diapason, omne conficitur, protenditur. Secundam, scilicet systematis genus, quod a principali principalium, id est ab hypate  hypaton in paramesen usque tenditur. Tertium, quod a subprincipali principalium, id est a parypate hypaton, in diuisarum tertiam, id est trite Diezeugmenon, iungitur. Quartum, quod ab extenta principalium, id est lichanos hypaton, usque in diuisarum diatonum profertur, id est in paranete diezeugmenon diatonos. Quintum, quod a principali mediarum, id est ab hypate meson, in neten diuisarum, id est in nete diezeugmenon, usque progreditur. Sextum, quod a subprincipali mediarum, id est a parypate meson, in tertiam excellentium, id est, in trite hyperboleon trahitur, excurrit. Septimum, quod a mediarum extenta, id est a lichanos meson diatonos, in excellentium diatonon, id est in paraneten hyperboleon diatonos exsurgit, excurrit. Octauum, quod a  media, id est a mese, excellentium in ultimam ducitur, id est in neten hyperboleon.

Quibus, scilicet systematis, excursis genera tetrachordorum modulandique discurram, id est breuiter exponam. Tetrachordon, est nominatiuus Grecus, est chordarum diuisio cum certa qualitate, id est proportione. Genera modulandi sunt tria, Enarmonion, Chroma, Diatonon. Enarmonium interpretatur  inadunatum, chroma coloratum, diatonon extentum. Enarmonion, scilicet genus, dicitur, quod pluribus, id est maioribus spatiis, et angustioribus, id est minoribus proportionibus, diesis uidelicet, separatur, distinguitur. Diatonon uero, scilicet genus, quod tonis copiosum, scilicet est, id est abundans tonis. Diatonon genus duobus tonis et semitonio constat, quod genus est clarissimum et minutissimum, licet diuersis gentibus conueniat, sicut Gothis, qui minutissime canunt, Theodissi ab tissone [a 1Kb] , Winedi et Hebrei cum murmure. Chroma, scilicet genus, quod de hemitoniis componitur: sicut enim quod inter album nigrumque est, color dicitur; ita hoc, scilicet tertium genus, chroma nominatum, scilicet est, quod inter utrumque est, id est inter harmonion,  et diatonum. Et enarmonion quidem, scilicet genus, cum ab immutabilibus, id est grauioribus, sonis cingitur, id est uallatur, [b 1Kb] . At uero diatonum, id est diatonicum genus, ipsis contentum, scilicet est, sonis  id est, coniunctum, per contrarium ordinem, id est per tonum, et tonum et hemitonium persequetur.  Sed nunc, id est hoc tempore, maxime diatono utimur. id est usui habemus, eo quod pulchrior ceteris sit; quod ideo dicitur, quia Afer erat iste; in Africa enim maxime uiget diatonicum genus. Sed horum alia modulamur peragogen, , id est sursum ductionem, uel per ascensionem in acumen; alia per plocen , id est geminationem uel copulationem. Per agogen est, scilicet modulatio, cum per ordinem sonus sequitur, scilicet seipsum. Ploce autem dicitur, cum diuersa sociamus, id est diuersas chordas coniungimus, quartam chordam ad primam, Ploce copulatio uel geminatio, quidquid enim geminatur uel ex diuersis locis colligitur, ploce appellatur.

Ex hinc in modulando alia, scilicet modulatio,  euthia dicitur, quod est recta, scilicet modulatio in acumen: alia anacamptos , quod est reuertens, id est in grauitatem descendens: alia peripheres , hoc est circumstans, reflexa, quam cantores uinolam dicunt. Euthia est, scilicet modulatio, que a graui in acumen erigitur; anacamptos, que e contrario, id est ab acumine in grauem deficit. Peripheres, circumuoluta, rotunda, que ad utramque,  id est ad acutam et grauem, aut accomodatur, scilicet cum sursum, ad acumen erigitur, aut seruit, scilicet cum flectitur ad grauem. Sed cum tetrachordorum, quos quadrifidos tetrachordos, id est quatuor chordas habentes, appellamus, diuisiones innumerabiles sint, septem [a 1Kb] sunt note, id est cognite, enarmonii, scilicet generis, due, diuisiones sunt note; chromatis, scilicet generis, tres, scilicet sunt diuisiones note, quarum una prima, que mollis ac soluta, id est lasciua, mollis dicitur, quod tria hemitonia habet in una regione, et a ceteris regionibus absoluta, id est ampla, quam uero tria hemitonia unius spatii comparata duobus hemitoniis, hemiolia ratio efficitur, ideo secunda nota hemiolia. Secunda, scilicet nota, que hemiolia est, scilicet quod ibi abundat  sesquitertia diuisio. Tertia, scilicet nota, que est tonia [b 7Kb] , quod unus tonus diuiditur ibi in duo hemitonia: diatonicos, scilicet generis, due, scilicet diuisiones sunt, una mollis, scilicet propter integrum tonum, altera robusta, id est, acuta propter hemiolion. Et modos, id est species quidem accipit enarmonion scilicet genus, a tetartemoria diesi, id est toni parte quarta, nam pars dicitur. Illud uero quod mollius, id est, chroma diximus, per tritemorian diesin copulatur, id est, coniungitur in chromatico genere, quod molle uocatur; tonus diuiditur in tres partes, ideo tritemoria appellatur. Ipsum uero  hemiolion, id est diatonum, fit ab hemiolia diesi, id est ab hemitonio, in quo apparet sesquialtera proportio, eius diesis, que fit enarmonii,  scilicet generis, quod due quarte partes in enarmonio segregate coniunguntur in unum in hemiolio, hoc est in diatono, et efficiunt hemitonium, a quo incipit diatonicum genus, et hemiolion dicitur diatonicum, quod in ipso genere diapente abundat, que in extremis suis sonis sesquialtera copulatur ratione.

Sed nunc de tonis, scilicet dicamus. Tonus est spatii magnitudo, id est interualli inter chordam et chordam, et uocem et uocem; qui ideo tonus dictus est, quod per hoc spatium ante omnes, scilicet uoces et diuisiones uocum siue chordarum prima uox que fuerit, extenditur, hoc est, de nota qualibet in notam, id est, de chorda in chordam, singule enim chorde habent suas notulas, sicut habetur in Betio; ut a  media, scilicet chorda, id est a mese in paramesen, id est in illam que est prope mediam, ut est in Lydio, scilicet sono, si a iota directo, id est a mese, in signa iacens, id est in paramese signa, id est notule concurrant. uerum quod hemitonia diesisque, id est quarte partis et tertie, quando tritemoria uocatur, quid uel quante qualesue sint, docui. Troporum etiam nomina, id est, quomodo uocantur, numerumque monstraui, id est, quod sint Xu.

Nunc de tetrachordis eloquimur,  uerum horum, scilicet tetrachordorum extremos, id est primum hypaton, quod ultimum netarum hyperboleon, sesquitertia enim proportione sibimet coniunguntur extremi soni omnium tetrachordorum  quatuor sonorum, id est chordarum,  fida concordia, id est inerrata. Sunt autem tetrachorda principalium, id est hypaton; mediarum, id est meson; coniunctarum, id est, synemmenon; separatarum, id est diezeugmenon; excellentium, id est hyperboleon. Et primum tetrachordum, quod est grauius, incipit a principalium principali, id est ab hypate hypaton, et desinit in principalem mediarum,  id est hypate meson. uerum principalium et mediarum, scilicet tetrachordum, id est hypaton et meson connexum, scilicet est, id est coniunctum, quod nichil interest, quod coniunctarum uocatur, scilicet quod iungitur tetrachordo mediarum, erit tetrachordum a media, id est a mese, in neten coniunctarum, id est in neten synemmenon. Atque diuisum, scilicet aliud tetrachordum, ab his, scilicet predictis tetrachordis duobus, longeque discretum, quod est quartum diuisarum, a submedia, id est a paramese, in neten, id est ultimam separatarum, id est in neten diezeugmenon usque iungitur. Separatarum tetrachordum dicitur, quod omnino separatur a mese, cum qua nullam habet consonantiam. Quod autem ex diuersis, id est, separatis coniunctum est, id est  inchoat, in acutiorem sonum, et in quintum, scilicet tetrachordum, id est in quintam chordam, excellentium, id est hyperboleon profertur.  hec quoque quinque, id est pentachorda, esse non dubium est. Primum igitur, scilicet pentachordum, quod est grauius, principalium esse dicemus, id est hypaton, quod incipit ab Adquisito, id est a proslambanomenon, et in principalem mediarum, id est in hypaten meson terminatur. Sequens, id est secundum pentachordum, in acumen eiusmodi est, quod constat a principalium extenta, id est a lichanos hypaton diatonos, in mediarum illam, id est in meson, que in Lydio scilicet tropo iota rectum  habet. Tertium autem, scilicet pentachordum, coniunctarum est, id est synemmenon, quod a mediarum extenta, a lichanos meson diatonos, in ultimam coniunctarum, id est, in neten synemmenon, ducitur. Quartum uero, scilicet pentachordum, quod per diuisionem est, interponitur enim tetrachordum coniunctarum, nam ceterum coniuncti sunt, a media, id est mese, in tertia diuisarum, id est, in trite diezeugmenon, connecti solet. Quintum. scilicet pentachordum, in acumen erigitur, quod in acutis extenditur  et hyperboleis, uel in acumen erigitur, id est, incipit a disiunctarum extenta, id est, paranete diezeugmenon diatonos, atque in nete excellentium, id est, in ultima hyperboleon, terminatur. Hec, que dixi, artis no tre doctissimis, scilicet a philosophis approbantur, id est laudantur. Non sum nescia Lytotes, sed scio, asserere, scilicet quosdam, quedam tetrachorda ab hemitoniis, id est ab acutis, initia posse sortiri, quod est in modulatione diatonica situm, de qua, scilicet modulatione diatonica, superius multa dixi. Sane notum est, atque intimatum uelim, id est uobis esse notum, adquisitum, id est, proslambanomenon in omnibus quidem, scilicet pentachordis que a tono incipiunt, aliis collocari; in his autem, hoc est in tetrachordis, quibus proslambanomenos  non consonat, quam ab hemitoniis incipiunt, omnibus autem pentachordis apponitur, quam a tonis integris incipiunt, que non per sonos, id est, non per tonos, sed per hemitonia fiunt, in tetrachordis fieri non posse; in his enim, scilicet tetrachordis, semper ab hemitonio principalia  ducuntur. , nec tamen modulationi, scilicet illi que fit per semitonia, subiiciuntur, ut per sonos, id est, per duos tonos, constare uideatur, apponitur, scilicet proslambanomenos. Secundum enim, scilicet hypate hypaton, in his, scilicet pentachordis, hemitonium possumus ponere.

Nunc de transitu, id est, permutatione modulantium, scilicet dicendum. Transitum uocat commutationem,  cum de genere fit transitus in aliud genus, et de sono in sonum. Transitus est alienatio, id est transmutatio uocis in alteram figuram soni. Fit autem transitus modis quatuor: per genus, ut ab enarmonio, id est ab enarmonico genere, aut in chromo, id est chromatico genere, aut in diatonon, id est in diatonico genere, scilicet fit transitus: uel per systema, id est per magnitudinem, scilicet fit transitus, ut a principali principalium, id est hypate hypaton, si forte in subprincipalem, id est, in parypate hypaton, aut in aliud forte systematum: aut cum de coniunctis, id est de synemmenis, ad diuisas, id est ad diezeugmenas transitum facimus: uel per tonum, scilicet fit transitus   cum tonum pro tropo ponimus, quod tropi ex sonis constant: uel per modulationem, scilicet fit transitus, cum ex alia specie modulandi, uerbi gratia, de graui in acuto, in aliam transilimus, descendimus; uel cum a uirili cantilena, id est robusta uel tubali, transitus in femineos, id est graciles modos fit.

De genere modulandi consequenter exponi, id est,  edisseram. Melopeia, id est melorum factura, est habitus, id est, dispositio ut habeatur modulationis [a 1Kb] affecte, id est aptate. Melos autem est actus acuti aut grauioris soni, id est, ipse cantus cum agitur, et acutus aut grauis sonus. Modulatio est soni multiplicis, id est, uarii, expressio, quod non fit cum una uoce, sed ex multis et diuersis, grauibus uidelicet et acutis. Melopeie species sunt tres, hypatoides, id est species principalis que est grauis, nam ideo species dicitur: mesoides, id est media, que neque nimis grauis, neque nimis acuta: netoides, id est, ultima et acuta, hec in minoribus chordis fit. Et hypatoides est, que appellatur tragica, que per grauiores sonos constat: tragica dicitur propter graues sonos, nam tragicum carmen graue semper est. Mesoides, que  et lipara iambica [b 1Kb] , propter iambum pedem, lipara id est pinguia, quod non sunt grauia sicut hepatoides, nec acuta sicut netoides; iambica propter iambum pedem, qui nec totus longus constat, nec totus breuis : que tonos equales, id est, integros, et medios custodit, id est temperatos et in medietate constitutos inter graues et acutos. Netoides, id est ultima, que et nomicos, id est legalis propter legem acuminis, quam seruat, consueuit appellari que plures sonos, id est acutos omnes ex ultimis recipit. Sunt etiam, scilicet preter has tres, alie distantie, que et tropica mela, id est mela tropis apta Xu dicuntur; alie comiologica, id est, comediis conuenientia: sicut comedia media est inter tragicum et satyricum carmen, ita comiologica melodia dicitur  mediis conueniens, et homologica [c 1Kb] , id est, similem rationem habentia secundum quod res.  pro rebus, id est secundum res ipsas, subrogantur, id est, permutantur, nec suas magis poterunt, scilicet ipse chorde, diuisiones afferre, id est, demonstrare, scilicet sicut fuerit materies. He autem species, scilicet superius dicte, etiam tropi, id est, diuisiones uocum dicuntur. Dissentiunt autem, id est, discordant  ipse modis pluribus inter se; et genere , genus est in tribus, in enarmonico, et chromatico atque diatonico, quod in his omnes soni reperiuntur, species uero in singulis sonis, id est in omnibus chordis; specie quoque, scilicet dissentiunt inter se, quod alia est hypatoides, id est  grauis, alia mesoides, id est media, alia netoides, id est acuta: tropis, scilicet dissentiunt, ut Dorio, Lydio uel ceteris, scilicet quinque modis. Omnis tamen, scilicet cantor uel homo, qui melos inchoat, pre cunctis, id est ante omnia, systema debet aduertere, id est, maiora spatia uocum, que sunt diatessaron, diapente et diapason: dehinc sonos miscere, id est iungere, atque componere.

 Hec de septem partibus, scilicet superius dictis, ar is nostre dixisse sufficiat. Nunc rhythmos, hoc est, numeros perstringamus, id est, breuiter dicamus,  portionem, partem, id est rhythmum, nostri esse non dubium est. Rhythmus igitur est compositio quedam ex sensibilibus; sunt enim numeri intelligibiles et incorporales, cum nullo sensu corporeo discernuntur; sunt sensibiles, cum ad uisum et auditum et tactum pertinent, collata temporibus, id est conueniens, aptata uel coniuncta ad aliquem habitum ordinemque, scilicet temporis presentis preteriti et futuri, connexa, coniuncta. Cum omnis musica numero constat, sola tamen humana uox, propter dignitatem rationabilitatis, rhythmus uocatur, unde uirgilius:

 . . Numeros memini, si uerba tenerem.

Rursum sic definitur, scilicet rhytmus:  modorum, tonorum, temporum, et pedum  connexio, iunctura , pro ratione, secundum rationem  inseruiens, obediens,  efferenda, subleuanda in acumen, uox  aut premenda, scilicet in grauitatem, et qui, scilicet numerus, nos constringat a licentia, scilicet uulgari, modulationis, id est inordinata, que est sine regula, ad artem, id est, ad certum aliquid, disciplinamque, scilicet ne forte euagetur uox, et libere effluat. Interest tamen inter rhythmum et rhythmizomenon; quippe rhythmizomenon, munerandum uel numerabile, quod in numerum et  artem redigi potest, materia est numerorum, pedes uidelicet, qui prestant numeris materiam, nam per pedes scansio: numerus autem  id est ipsa materies apponitur, id est additur propter materiam ipsius numeri. Omnis igitur numerus triplici ratione, id est tribus modis discernitur, uisu, audituque et tactu: uisu, sicut sunt ea que motu corporis colliguntur, id est gestus corporis et saltationes: Auditu, cum ad iudicium [a 1Kb] modulationis intendimus, scilicet in organicis siue humanis uocibus: tactu, hec species ad medicos pertinet, ut ex digitis exploramus uenarum indicia, scilicet in corporibus hominum, pulsus uidelicet, nam et ipsi secundum ipsos rhythmos fiunt, et explorantur indicia signa pulsus. uerum nobis, id est,  musicis attribuitur maxime in auditu uisuque. Sed rhytmice est ars, id est numeralis positio, omnis in numeris, que numeros quosdam proprie conuersionis accipiat, id est, reditus proprios, ut unde ueniat, et ea redeat ipsa uox, flexusque, id est, reditus uel circuitus legitimos, id est rationabiles sortiatur.

 dictus, scilicet est a me , hi quoque, id est uisus et auditus, in tria itidem, id est similiter, genera diuiduntur, in corporis motum, id est gestum: in sonorum modulandique rationem:  atque in uerba, que, scilicet uerba, apta ratio modis, id est modulationibus colligarit, que cuncta, id est hec tria socia, pro sociata, perfectam faciunt cantilenam. Diuiditur sane numerus in oratione , id pertinet ad uerba; in modulatione per arsin ac thesin, hoc pertinet ad sonum, cum eleuatur aut deponitur uox; in gestu, figuris, flexionibus membrorum determinatis, id est distributis, schematisque completur, pro schematibus, figuris et schematibus idem est.

uerum numeri genera sunt septem: primum de temporibus, scilicet longis et breuibus. Secundum de enumeratione uerborum, cum consideramus, que metra uel rhythmi quatuor partes recipiant, que in numerum cadere non possunt, scilicet quod excedunt  legitimos pedes, qui sunt in quaternario numero; que, scilicet uerba, rhythmoides, id est similia numeris iudicantur, id est sic scanduntur, quia sibi terminatur pars, ubi finitur pes: Rhythmoides, id est numeri forma uel species queque, scilicet uerba, tribus uocabulis discernuntur, hoc est, enrhythmon, arhythmon, rhythmoides: enrhythmon numerabile, et quod formam numeri habet; arhythmon innumerabile, numero carens, quod in nullum certum cadit numerum; rhythmoides, similitudinem habens numeri, que partim numeros assimilat, partim a numeris dissentit. Tertium, scilicet genus, de pedibus. Quartum de eorum, scilicet pedum, genere. Quintum est, quod agogen rhythmicam, id est ascendentem uel ductam numerationem, nominamus, id  est quo genere, scilicet metri, utrum dactylico uel iambico, numerus modique, scilicet modulationis, ducantur. Sextum de conuersionibus, id est quomodo conuertatur unum genus metri in aliud. Ultimum, id est septimum, Rhythmopeia est, id est numeri factura, id est quemadmodum procreatio numeri possit effingi in metro uel uersu.

Primum igitur, scilicet genus, tempus est, scilicet presens, quando inchoatur cantilena, quod in morem atomi, id est insecabilis, nec partes nec momenta recisionis, id est diuisionis, admittit, recipit; ut est in Geometricis punctum, in Arithmeticis monas; id est singularis quedam natura ac seipsa contenta, id est sufficiens. Sed numerus in uerbis, scilicet inuenitur,  per sonum, id est  tonum ipsum, aut per spatium, id est diuisionem toni, quod fuerit singulare, scilicet inuenitur, id est indiuisibile et unum: maius spatium uocatur systema, minus diastema. In gestu, scilicet fit tempus, per incipientem corporis motum, quod schema diximus, id est figuram, ut in aptatione membrorum. Atque hoc erit breuissimum tempus, id est presens, quod insecabile memoraui. Compositum uero, scilicet tempus, id est artificiale, quod potest diuidi, scilicet in species, et quod a primo, scilicet presenti tempore, quod est insecabile  est a primo, id est a prima diuisione. Eatenus  enim, id est hucusque uel ad quadruplum numerum legitimorum pedum , pro numero, tempore  posuit. Legitimi autem pedes aut dupli sunt, id ex duabus syllabis, aut tripli ex tribus, aut quadrupli ex quatuor. Potest et alia ratione intelligi, ut duo tempora unius longe syllabe pro uno tempore accipias, ac sic non solum numerus syllabarum, uerum etiam temporum quaternarium non transgreditur numerum, atque ei, scilicet numero, id est quaternario finis est; sicut in creaturis ipse quaternarius terminus est, quod ad exemplar eius omnis creatura formata est, qui plene rationis est terminus, scilicet in creaturis, quod sicut ternarius numerus numerorum omnium primus est, ita et quaternarius  omnium numerorum ultimus pleneque rationis terminus, ipsa autem ratione; nam ex quaternario et membris suis denarius conficitur numerus, unum quippe et duo et tria et quatuor decem fiunt, id est monas, dyas, trias, tetras. Atque in hoc, id est in hac ratione, numeris toni similis inuenitur, sub quo tonus in quatuor dieses diuiditur; sicut enim ille, id est tonus, per quatuor species, id est dieses, diuiditur, deest ita, hic, scilicet pes, etiam quaternaria temporum modulatione concluditur, id est dupla, tripla et quadrupla.

Sed eorum temporum, que ad numeros copulantur, alia sunt, que enrhythma, id est numerabilia, tempora nominantur - alia que arhythma, id est sine numero et innumerabilia: alia que arhythmoides, id  est similia numeris, perhibentur. Et enrhythma quidem sunt, que ratione certa ordinem seruant, ut in duplici uel hemiolo, id est sescuplo uel sesquialtero, uel in aliis, id est in epitritis, que alia ratione, scilicet tripli et quadrupli, iunguntur. Arhythma sunt, que sibi nulla omnino lege consentiunt, ac sine certa ratione congregata sunt; quidam enim pedes ita sunt, ut nulla ratione sibi conueniant, sicut amphibrachys, quem metrici informem et incognitum [a 1Kb] iudicant. Rhythmoides, id est numeri forma, in aliis numerum seruant, in aliisque despiciunt. Quorum temporum alia strongyla, hoc est, rotunda perhibentur; strongylus uersus dicitur, in quo nulla pars orationis integra locum pedis obtinet, ut:

 Immortale nichil mundi compage tenetur;
in hoc enim uersu nullus pes terminat partem orationis. Alia periples [b 23Kb] , id est superabundantia. Et rotunda sunt, que proclinus, id est uelocius, et facilius, quam gradus quidam, scilicet sicut fit in illis uersibus, qui ex uocalibus colliduntur, ut:

Atque ea diuersa penitus dum parte geruntur.
Siue hoc fit, quando in omnibus pedibus finitur pars, ut est:

Respice me, Pater, ut bona que peto nec mihi prestes;
 atque ordo legitimus expetit, id est, requirit, precipitantur, id est, uelociter cantantur et scanduntur. Periples uero, que amplius, quam docet, moras composite modulationis innectunt, id est prestruunt, scilicet sicut sunt illi uersus, ubi multitudo consonantium incurrit, ut

Posita spe sibi quisque
seque ipsa tardiore pronuntiatione suspendunt, remorantur, propter crebras consonantes, quas habent.

, podica , id est pedalia uel pedibus apta, pos namque Grece pes dicitur. Pes uero est numeri, id est rhythmice; formam superius dixi, prima progressio, dispositio uel elementum numeri, per legitimos, id est proportionales, et  necessarios sonos coniuncta. Illi pedes, qui proportionaliter ponuntur, legitimi dicuntur: cuius, scilicet pedis, partes due sunt, arsis id est eleuatio, et thesis, id est depositio ac remissio uocis : per magnitudinem, id est quantitatem  cum unus pes maior est alio. (Et simplices quidem, ut est Pyrrhichius; compositi uero, ut sunt Peones, uel eorum pares, id est epitriti. Et simplices quidem dicuntur, qui, scilicet tantum temporibus diuiduntur, id est, per tempora tantum diuiduntur: compositi autem, scilicet dicuntur, qui in pedes etiam resoluuntur, id est non solum in tempora, sed etiam in alios pedes. Alios uero, scilicet pedes, alogos, id est, irrationabiles nominamus, quorumque  ratio nulla prestatur, inuenitur, id est, nulla ratio diuisionis eorum redditur; sed incondita, id est, incomposita, sine ullius diuisionis compositione, quedam compositio profertur. Alia deinde differentia est, id est quarta diuisio, que per diuisionem queritur , ista diuisio in simplicibus proportionibus queritur pedum, hoc est poia , id est, qualis legitimos pedes dicit, id est, in quibus queritur, qualis ratio sit; cum uarie et multipliciter ea, que connexa fuerint, diuiduntur, scilicet per arsin et thesin, uel cum in equam et duplam uel sextuplam diuisionem diuiduntur  [c 1Kb] . Atque alia, scilicet diuisio est, id est quinta, id est, atque alia est differentia, esse pedes multiplices illis, qui simplices; sunt enim simplices  pedes multiplices, diuiduntur enim in duos pedes, qua simplices pedes esse, scilicet possunt: multiplices uidelicet, quando in synzygis redintegrantur. Alia, scilicet diuisio, id est sexta, que per diuisionem fieri consueuit, scilicet quod in synzygis maxime euenit, cum uidelicet pes compositus in duos resoluitur. Septima, scilicet diuisio est, que per appositionem fit, id est per comparationem inter se duorum pedum, id est, cum duobus pedibus acceptis, comparatis et consideratis, unus, scilicet pes, habet prolixius tempus, quod precedit ex ordine, scilicet ut  trocheus, in quo prima syllaba longum tempus habet, ultima breue: illud autem tempus, quod insequitur, angustius, scilicet est; uel cum per contrarium ordinem predicta tempora uertuntur, sicut in iambo, ut primo sit breue tempus, deinde longum, quod in trocheo ex contrario euenit.

Rhythmica uero, id est numerorum ordo, genera sunt tria, que alias, id est aliquando, dactylica, ipsa est equa diuisio; iambica, dupla diuisio; peonica, sescupla diuisio, que est hemiolia et sesquialtera ; alias equalia, id est dactylica, alias hemiolia, id est peonica; duplicia, id est iambica. Denique etiam Epitritus sociatur, scilicet in proportione sesquitertia. Etenim unus, scilicet pes, semper cum sibi fuerit aptatus, scilicet ut puta, ut quasi  equalis conuenit, sicut pyrrhichius, qui equali proportione partitur. Tria uero ad duo numerus sesquialter, sescuplus, hemiolius est, scilicet ut in prone. Duplex uero, scilicet proportio uel res, qui fuerit ad singularem, id est, ad unam, geminum, id est duplam rationem tam syllabarum quam temporum seruat. Iambus et trocheus in temporibus duplicem proportionem habent, non autem in syllabis. Tribrachys uero et molossus non solum in temporibus, uerum etiam in syllabis duplam possident proportionem. Quatuor uero ad tria epitriti; id est, sesquialterum modum, id est mensuram faciunt. Sed que equalia diximus, eadem dactylica esse dicemus, quod in dactylo sortitur ista diuisio. Deinde in dactylico genere signa, scilicet temporum, id est uirgule quibus  constant breuia et longa nectuntur sibi equali iure, scilicet notarum. Sicut unum ad alterum, id est sicut unum ad unum, sicut in Pyrrhichio de binario dicitur, qui secundum Betium alter numerus dicitur siue geminus, ibi enim equa proportio est ad alterum; hoc dicit, quod omnes pedes, qui equali proportione diuiduntur, dactylico genere comprehenduntur, quam ad dactylo regulam diuisionis accipiunt. Dum ergo regula procedit in dactylo, ceteri ad eumdem regulam considerantur. Ecce quod dicitur  uerum decurret, post dactylicum uidelicet, equalitas numerosa usque ad sedecim pedes, sed illa equalitas ad alterum, hoc est unum ad unum, ut in Pyrrhichio, uel duo ad numerum  geminum, id est duo ad duo, ut in proceleusmatico est, si sola tempora consideraueris, in dactylis et anapesto ceterisque similibus. Forte autem dixit, ac si dixisset: si acceperis a synzygis pedes eiusdem forme, maior erit numerositas; nam sub hac regula equalitatis nonnisi decem simplices, adduntur autem ex synzygis sex, uel ad numerum geminum sicut sunt duo ad duo, sicut in proceleusmatico, duo scilicet tempora, uelut, scilicet sunt numerosa copiosa.  diplasion, id est duplum  pedum signa, id est uirgule similiter ut supra, duplicem rationem  sicut unum ad duo, siue unus ad duo, ut in iambo   gemini, id est bini ut in iambo . Hemiolium, semitonium, id est sesquialterum, sane quod peonicum memoratum, scilicet est, tunc est, scilicet illa diuisio, cum pedum signa, id est ille uirgule, hemiolii rationem usque sectantur, ut ad duo tres  numerus, scilicet hemiolie diuisionis,  in eo, id est in tali iure , qui, scilicet pes, sit ad tres quatuor. Istud Martianus superquartam uocat. Sed iam ad ordinem redeamus.

Aequale est igitur numeri genus, id est, eque diuisionis, quod a disemo, id est a pede duorum temporum breuium, sicut est Pyrrhichius, usque ad sedecim pedes procedit, scilicet, qui equali proportione  gaudent. Disemus autem appellatur pes, qui per arsin et thesin primus constare dicitur, scilicet ut est leo. Duplum uero, id est dupla diuisio, incipit a trisemo, id est a pede trium breuium temporum, ut est tribrachus; XuIII autem syllabas, id est pedes, syllabas pro pedibus posuit, in finem usque deducet numerum syllabarum, donec decem et octo pedes perficiat, ex quibus in simplicibus inueniuntur uI, adduntur uero a synzygis XII. Hemiolium sane, id est sescuplum, a pentasemo, id est a pede quinque temporum, ducit exordium; impletur autem in Xu numero, id est in numero Xu pedum, ex quibus uII simplices sunt, amphimacrus, bacchius, antibacchius, peones quatuor, adduntur autem a synzygis octo. Epitritus ab heptasemo, id est a pede uII temporum principium  facit, quatuordecim similibus idem, id est suam proportionem, ponens. Epitriti sunt quatuor in simplicibus, et adduntur X in synzygis. Notandum autem, quod non propter legitima metra, sed propter rhythmos pedum similium proportionum simplicibus ex synzygis adduntur; cuius scilicet epitriti, difficilis, id est, rarus est usus, quod raro eo utuntur.  singulorum, scilicet pedum per uniuersa, id est, per uniuersas diuisiones seruentur.

Sed numerorum, id est, ex his numeris alii sunt compositi, alii incompositi, alii permixti. Et compositi e duobus generibus, id est, ex dactylo, et iambo, uel pluribus, ex dactylo, iambo, prone et epitrito, coheserunt, scilicet sibi: incompositi, qui uno pedum  genere consistunt, ut dactylus ut sunt tetrasemi, scilicet sicut dactylus suique similes, qui sunt quatuor temporum. Misti uero, qui aliquando in pedes, scilicet diuersos, ut iambus in duos iambos, distrocheus in duos trocheos, aliquando in numeros, scilicet similes resoluuntur, ut dactylus in tempora bis bina; ut in hexasemo numero accipere debemus, id est in pedes extemporum, ut molossus in hexasemo, ubi in duo ambo et in numeros temporum, habet enim bis terna, et in pedes, habet enim bis iambum, resoluitur; molossus uero in numeros temporum, secundum uero; nisi forte quis dicat, illum posse solui in spondeum, et in unam syllabam longam, que pro Pyrrhichio accipitur.  alii per copulas, id est pedum iuncturas, id est synzygias, ueluti cum dicimus compositionem et appositionem; alii uero per periodum colligantur, id est, coniunguntur inter se. Inter synzygiam et periodum talis differentia est, quod synzygia duorum solummodo pedum [a 8Kb] .  periodus uero e multorum copula fit in dissimiles, id est ualde dissimiles, ut dispondei, dissimiles sibi secundum genus, sibi impares, scilicet secundum aliquam rationem sociantur.  cum e disemo, ut pyrrichius, uel tetrasemo, sicut proceleusmaticus, componitur numerus.  diplasion, duplam diuisionem, aut hemiolium, id est sescuplam diuisionem  ex pluribus diuisionibus equaliter, id est, equali proportione copulatur, id est in syzygia,  per antithesin, id est per contrariam positionem,  potioribus, melioribus, aut, scilicet contra cum tetrasemos, scilicet primum, disemis sequentibus applicamus. uerum notum esse conueniet, unum etiam pedem posse sufficere, quod uocatur monocolon, id est unius membri, ad complendam periodon, si solus, scilicet pes, ceteris, id  est, si ex alio genere fuerit, inequalis, dissimilis illis, inseritur.

Sed eorum, id est, earum diuisionum, que in pedem recidunt, id est, sub regulis pedum cadunt, sicut sunt simplices et relique, dactylicum genus, id est equalitas, primum est, id est principale  incompositi sibi similes  id est, proceleusmaticus, anapestus,  qui et positionem  thesin, et elationem   id est proceleusmaticus tetrasemo, scilicet pede quatuor temporum frequentius, id est sepius. Namque et disemus huius, scilicet diuisionis pes, id  est Pyrrhichius effingitur, id est efficitur  breuior  disemus syneches uocatur, id est continuus uel continuatus, hinc synecha passio uocatur, id est, continua febris, , nec magnitudinem, id est prolixitatem, aliquam nec modum diuise potestatis, illius uidelicet, que est in  duas, scilicet syllabas diuersas, extendit, quod omnes breues sunt,  raro uti decet, scilicet in metro,  incidat, minuat, conterat.  decenter aptatus, scilicet ipse Pyrrichius maior, id est proceleusmaticus, ut illorum, scilicet pedum qui ex longis constant, prolixam moram interueniente sua celeritate compenset, id est contemperet.  ad numeros, id est ad rhythmos numerorum  a quadrisemo, id est, a pede quatuor temporum breuium, exordium debet accipere. . Minorem anapestum uocat iambum propter similitudinem syllabarum, quod ille ex duabus breuibus et longa, iambus ex breui et longa. Monochronon quippe dicitur tempus, scilicet in anapesto, id est in iambo, etiam cum longa ponitur, que longa duo tempora recipere consueuit: et cum tria tempora simul breuia collocantur, scilicet similiter monochronon appellatur, ut in iambo et trocheo, in quibus tria tempora computantur: uel cum sunt quatuor numero, scilicet sicut in spondeo, in quo quatuor breuia, et duo longa connumerantur; que omnia, scilicet breuia, ad comparationem longe syllabe computantur.

Igitur maior anapestus; maior autem dicitur anapestus uel ipse anapestus uel dactylus, qui est  totidem temporum: siue maiorem dicit anapestum ad comparationem iambi, qui maior  anapestus dicitur, elationem quidem suscipiet, id est eleuationem syllabe, arsin uidelicet, que monachronos esse dicatur, positionem, id est thesin, dichronon habere monstratur.  equali sibi posito, id est sub equali positione, oportet elationis geminum tempus, id est in una syllaba, accipere, id est, oportet, ut tot tempora sint in elatione, quot in depositione.  in sequenti tempore, una pars est insequens tempus per quod subsequitur, par priori, id est, elationi, esse uideatur, id est ea, que sunt in positione equalia, sint et omnia in elatione. Quare, id est, hac ratione anapestus apomizonos,  id est, sursum sociatus, dactylicus a nobis esse dicitur, scilicet quod similitudinem dactyli habet,  anapestus, qui apelassonos nominatur, id est minus sonans,  maior uero spondeus, id est dispondeus  non solum elationem, sed etiam positionem, id est, octo tempora, uidetur admittere. Per copulam uero, id est, per geminationem  duorum pedum, duplices accedunt numeri, id est, diuersi pedes:  ex spondeo simplici; scilicet quod in principio duas habet longas,  disemum, id est Pyrrhichium duorum breuium temporum . Qui uero ex minore est, id est ionicus minor, qui constat ex pyrrhichio et spondeo, contrarium facit, quodque ille habet primum, iste habet ultimum.  in dactylico genere ponuntur, id est, in equali diuisione, quod equalem proportionem habent, rhythmi incompositi, id est, pedes de pedibus dicuntur, qui secundum rationem numerum precedunt; incompositi numeri sunt, qui ex eisdem  pedibus, compositi qui ex diuersis iunguntur;  qui septem numero omnes erunt. . Anapestus uero, scilicet dictus est, quia per ordinem redeat sursum, anapestus a uerbo , hoc est sursum redeo, enim Grece sursum dicitur. Pyrrhichius uero, uel proceleusmaticus, scilicet minor dictus, quod  in ludo quodam puerili, qui Pyrrhica uocatur, ponebatur. Spondeus sacrificalis, a uerbo spendo , id est sacrificio, plerumque inseruit, scilicet sacrificiis. Ionicus, inequalis  multi sepe reprehensi sunt,  ueteres enim in theatris per hunc pedem, id est, ionicum reprehensibiles reprehendebant.

Ac de dactylis, id est de illis, qui habent dactylicam diuisionem, satis, scilicet dictum: nunc iambicam, id est, duplam memoremus; in quo, scilicet iambico, genere numeri incompositi, id est simplices errant quatuor, id est, discurrunt, uariantur et uagantur: compositi duo per copulam, id est syzygiam: ut uero per periodum, id est, per coniunctionem multorum pedum, sunt duodecim. Qui igitur incompositi errant, id est, discurrunt, isti sunt. Iambus ex dimidia elatione, id est ex breui tempore, que breuis est, et positione, id est arsi, que gemina est.  Orthius uero, scilicet pes, qui constat ex  spondeo et dispondeo; orthius dicitur uel quasi rectus, quod Grece rectum dicitur uel quasi orcitus [a 7Kb] id est honestus, orcita enim Grece item dicitur honestas, qui ex tetrasemi, scilicet sicut est spondeus, elatione, id est arsi, et octasemi, id est octo temporum, sicut est proceleusmaticus et dispondeus; octo . Atque habet, scilicet ipse orthius,  propinquitatem  Ut enim in iambo unum ad duo duplici proportione, ita in orthio IIII. ad uIII. in eadem proportione iunguntur. Dehinc Cresus , qui constat ex trocheo et ditrocheo; Cresus uocatur, quod placuit Creso regi Lydorum. Si autem trocheus fuerit dictus, ut plurimi codices habent, tunc a trocheo dictus erit, qui semanticus dicitur, id est tardior; quod arctetur, stringatur per copulam, id est syzygiam.  Bacchius, qui ex trocheo deducit auspicium, initium, fine  . . . pro perfecto, apud Grecos et , hoc est initium et finis, sic apud Latinos finis non solum finem significat, sed etiam initium. Incipit itaque bacchius ex duabus longis instar trochei, finitur autem una breui ad similitudinem finis, id est principii iambici. Qui uero Antibacchius est, id est antispastus,  a contrario his, id est bacchio et iambo, . Per periodum uero est, scilicet syzygia, quod uelut per se certam uiam peruenit, id est, procurrit: ordo est, quod prouenit certam uiam uelut per se. In hoc genere, id est per periodum, cum sint duodecim, scilicet  pedes, numero, quatuor, scilicet pedes, quidem per singulas periodos accipere docetur, scilicet ab ipsa arte, unum iambum ac tres trocheos.  trocheus ab iambo denominatur, id est trochei ab iambo inchoantes. Ille uero rhythmus, qui recipit iambum secundum, id est secundo loco, a bacchio trocheus uocabitur. Qui uero iambum tertium, id est tertio loco recipit, bacchius a trocheo poterit nominari. Ille uero qui quartum, id est, qui quarto loco admittit iambum, appellatur epitritus iambus. Eorum uero, scilicet in quibus uoluitur trocheus inter iambos, qui ex uno trocheo fiunt, primus iambus a trocheo appellatur. . Qui uero tertium, scilicet trocheum, recipit, bacchius ab iambo nominatur. Qui uero quartum, id est quarto loco, recipit trocheum, epitritus trocheus appellatur, id est, post tres iambos trocheus. Octo uero, scilicet [b 1Kb] perdiximus.  ille, qui primos trocheos recipit, scilicet ante duos  iambos, duplex bacchius a trocheo esse dicitur; qui uero secundos trocheos habebit, duplex bacchius a iambo nominatur. Cum autem trochei medii collocantur, trocheus medius iure dicetur. Cum autem in medio iambi, scilicet collocantur inter duos trocheos, medius iambus uocatur.  per copulam, id est, syzygiam . Iambus dictus est ab eo, quod iambizin Greci detrahere dixerunt. Et in hoc carmine quibusque ueteres detrahebant. Item hoc nomen, id est iambi nomen, est ab eo, quod uenena maledicti, id est maledictionis, aut liuoris, id est, inuidie, infundat. Duas ergo etymologias habet, aut a uerbo , id est, detrahere, aut a  nomine , quod est uenenum. . Grece rota, inde rotatilis. Orthius, scilicet ex spondeo et dispondeo constat, orcita Grece honestas dicitur,  Semanticus, tardans et remorans; semanticus constat ex dispondeo et spondeo,  significationem, id est nomen, producte cessationis et remanentis, quod tante proxitatis est elatio eius, ut non solum elatio, uerum etiam depositio, hoc est, cessatio, existimetur comprehendere, ideoque semanticus, retardans uel remanens, nominatur, cessationis, morositatis, effingit, conformat. , bacchicis, id est, sacerdotibus Bacchi, in cuius sacris sacerdotes insaniebant.

In eo uero genere, id est in ea diuisione,  incompositi duo rhythmi esse dicuntur: de quatuor peonibus duos pedes facit, quos etiam peones uocat. Primum quidem et secundum peon ad unum pedem, tertium similiter et quartum in alterum copulat; sed prior in ratione sesquialtera, Iu ad uI, alter uero uI ad Iu. Duplicem autem positionem dicunt, quod in ea in una syllaba geminantur tempora, longiorem autem arsin, que habet uI tempora, thesis autem Iu. Quorum unus peon [a 34Kb] appellatur  ex longa positione, id est thesi, id est ex duobus temporibus, et longa elatione, id est arsi, id est ex duobus temporibus. Lydios a Lydia, quod in Lydio tropo abundat peon pes. Alter peon epibatus , id est, in thesi, epibatus, id est grauis,  peonici generis numeri, id est pedes, . Neque uero per coniunctionem, hoc est, syzygiam,  quod non ex diuersis generibus iunguntur,  in isto genere, id est peonico, rhythmus accedet, id est, perueniet. Inde , Lydios, quasi lysios , id est, solutus in membra duplicia. Duplicia autem membra dicuntur, aut quod de quatuor fiunt duo pedes, aut quod in ipsis duobus pedibus duplicantur membra, id est, pedes,  duplicia membra, id est, geminos pedes . Epibatus autem, quod membris, id est, pedibus ueluti utens quatuor, scilicet, quod quatuor syllabas habet, uel quatuor membris, quatuor peonibus, ex quibus due diuersitates efficiuntur, id est, duo pedes incompositi, et duabus diuersitatibus copulatur, scilicet quod duo et duo iunguntur.

 uerum hec genera, scilicet omnia superiora, cum permixta fuerint, id est, cum inde facte fuerint syzygie, in speciebus numerorum, (prime species erunt iste, que dochmiace [b 24Kb] docimene, id est, approbate, nominantur: docimene a uerbo approbo, inde docimene species, id est approbatiue dicuntur. . Secunda est species, periodi, uel syzygie, que ex iambo dactylico et peone constare monstratur,  deducti numeri, id est producti, extenti  appellari, scilicet deducti, uidentur. Fiunt autem numeri, id est pedes, qui et prosodiaci uocantur, quod sub uno accentu pronunciantur.  Alii per ternos pedes fiunt, id est, ex pyrrhichio  et trocheo; alii uero quatuor, scilicet probacchio, . Bacchius inter syzygias computatur, quod in duos pedes soluitur; prima enim syllaba illius locum Pyrrhichii obtinet, ceterum trocheus est, ionicus autem a maiore ex spondeo Pyrrhichioque constat.  ionico apomizonos, id est maiore, . Sunt sane, scilicet pedes, qui et irrationabiles esse dicuntur, ex similibus pedibus copulantur, in quibus nulla profunda ratio queritur : chorius dicitur tribrachus et trocheus. Sunt autem, scilicet illi tales, alogi uidelicet, numero  duo: quorum alter diambi figuram respicit, et constat ex elatione ; prior enim iambus pro una syllaba accipitur, sicut in trocheo prima syllaba arsin tenet. Secundus uero iambus diuiditur in unam breuem, et unam longam in ratione dupla. Si quis querit cur de una breui et una longa unam elationem longam fecit, respondendum est, quod iste pes irrationabilis est: et numero quidem, scilicet diuisionis, est ad dactylum similis,  scilicet, qui habet unam longam in arsi et duo in thesi et in syllabis; partibus uero, id est syllabis, ad numerum ionicum, de Ionico minore dicitur, iungitur, scilicet in duplam, et iambicinum, id est, iambicum in dupla.  per contrarium prioris effectus, id est, pedis; per contrarium dicitur, quod ille in capite hic finem habet.

Sunt autem mixti generis quinque, scilicet numeri, id est dactylus per iambum, id est, cum iambo; dactylus in bacchio, id est, ex bacchio incidens, desinens, is, scilicet numerus, qui ueniat ex trocheo, qui a longa incipit, hoc est antibacchius; dactylus per  bacchium, id est, antibacchium ; dactylus per chorium, id est, per tribrachium, in quo numero chorius precedit dactylum, ideoque  iambi similitudinem mutuat, cum iambus et chorius eadem proportione diuiduntur, mutuetur, accipiat:  expressus, formatus. Creticus, amphimacrus,  positione, scilicet sua, id est constitutione, et indicio, id est signo  plena perceptio, plenus intellectus. Diuiditur  epilepsis , id est, perceptio; nos tamen dicimus epilepsis Grece suspensionem; suspenditur enim homo, id est, alienatur  ui passionis, que cadiua uocatur, epilepsis quippe uocatur illa passio,  quantum, id est, quamdiu  , id est, usus, inde catachresis, id est abusio : , id est mixtio,  ex arte miscemus, scilicet pedes.  systalticos, id est, stantes, quod uniformiter unaqueque semper stat  harmonicis, musicis, eos, scilicet tropos . Numerum, id est, rhythmum, , melos Grece cantatio.  melos, id est uox, per se nullam formam habet, donec accedat numerus, cuius operatio per elationem et  depositionem prestat illi formam, et uarios effectus,  propria figura censetur, scilicet sine dactylico et ceteris generibus computabitur. Rhythmus autem, scilicet numerum certum uocat,  tam formam soni, scilicet utrum eleuetur aut deponatur, .

 intentis [a 1Kb] diligenter audientibus heroum populis, id est hemitheis, augusta, ampla  et nobili  percurreret, breuiter exponeret,  continuit. Si lectum fuerit continuit, sicut hic habet, id est, perseuerare uoluit, ut quod docuit per regulas artis, probaret exemplis carminis. Si uero conticuit legerimus, significat tacuit, et subaudiendum est, a perceptis.  preambulis, id est, preambulantibus illum Iouem, symesin [b 15Kb] , accentus Grecus est, id est, speciem carminis, permixtam et uariam, modulata, scilicet ipsa harmonia,  uoluptate, delectatione, .

[c 1Kb] Habes senilem Martiane, scilicet o fili, fabulam, scilicet finitam; iambicum senarium trimetron. Epilogus est Martiani patris ad Martianum filium  suum. Senilem, antiquam, anilem, delirantem, anus enim delire sunt pre senectute. Miscillo, uario, mixto famine, fabilis carmine, historia, miscillum famen, mixta fabula ex uero et falso, quam, scilicet fabulam, lucit satyra, id est, ludendo composuit, lucernis, uel cum lucernis et ad lucernas, quod nocte lucubrauerat. Pelasgos, id est Grecos,  nititur, scilicet ipsa satyra, id est, conatur, artes, scilicet septem liberales, creagris, uel agrestibus uel ingeniosis. Creager duobus modis intelligitur; aut enim ab eo, quod est creos, , et , id est, aries rusticus; aut ab eo, quod est creagra , id est fuscinula uel harpago; creagris atticis, rusticis,  aut acutis, ut talis sensus sit: dum nititur, id est, dum conatur satyra docere Grecos in artibus, que uix a rusticis atticis reciperentur; uel certe que uix ab acutis atticis approbantur, amicas, id est familiares. Sic in nouena uolumina, id est in nouem libros, decidit, id est, finita est; septem enim sunt de liberalibus disciplinis, et duo de nuptiis Philologie et Mercurii fabulose scripta, ideoque Miscillum famen dicitur, partim quod ueritatem artium exponit, partim fabulas fingit. Hec , scilicet satyra uel fabula, loquax, uerbosa, docta, uera propter artes, indoctis, fabulosis propter fabulas, docta indoctis, artes et fabulas, uera simul et falsa, aggerans, cumulans uel coadunans, fandis, pronuntiandis ueris artibus falsas fabulas   farcinat, implet, immiscuit, mixtum enarraui,  disciplinas cyclicas, tortuosas uel circulares; nam circulare neque initium, neque finem habet: sic et artes propter difficultatem cyclice uocantur, quod perfecte et consummate uix unquam capiuntur, nullus enim ad earum perceptionem perfectam attingit, que Grece dicitur; unde Cicero de quodam ait: Per artium catorthoma assecutus fuerat, id est, perfectam  artium perceptionem. Aliter cyclice discipline dicuntur, quod in similitudinem uirtutis in semetipsas redeunt, ideoque omnis ars et disciplina uirtutis nomine appellatur. Garrire, inhoneste pronuntiare, agresti, rustico, plasmate, figmento, finxit, scilicet ipsa satyra, id est, simulauit, cruda, noua uel indocta, hac ipsa, scilicet satyra, inquit, nauci, uili, rupta, irata conscientia sua, turgensque, inflata, indignata, irata, felle, scilicet amaritudinis, id est, superbia, ac bile, ueneno, multa chlamyde, scilicet cum hoc dixit satyra, chlamyde pro omni ornamento, prodire, accedere, approbanda, scilicet ego, id est laudanda, doctis cultibus, artibus: possemque, scilicet ego, quod uacat, comis, ornata ipsa, utque, ueluti, tanquam,  e Martis curia, ex Areopago, ubi erat curia Philosophorum, quod ibi disputabant semper,  flamine, spiritu, quod per te proferor, indocta, scilicet uideor, rabidum, insanum, uel eloquentissimum uel rabulum, quasi omni tempore fabulas dicentem, hinc rabulatio uocatur, quem, scilicet Felicem Capellam, uidere secula, scilicet ista, lurgis, improbis, gulosis epulonibus, hiatibus, caninos, ualidos, blateratus . . . id est latratus, pendere pro impendere, id est reddere. Proconsulari uero, una pars est, id est, honorabili, proconsulari culmini, id est in culmine proconsulari: significat enim, tunc illum proconsulem Carthaginis fuisse, quando hunc librum scripsit; dantem, scribentem suas fabulas,  ipsoque, scilicet cum,  bombinatorem, pompose loquuntur, bombo est sono, hinc bombus sonus dicitur, flosculo, superfluo fabularum, uel pulchritudinem locutionis, decertum [a 1Kb]  pro decertatum, id est luctatorem, falce  scilicet cum falce, pro tempore dixit, quod Saturnus falcem gestat, iam canescente, id est, senescente rota, id est etate sua. Saturnus quippe deus temporum senex depingitur; sic et iste senex erat, quando hos scripsit libros, et ideo dicit, iam canescente rota etatis sue. Beata urbs, id est, Carthago, Elise, Didonis, quem, scilicet Martianum, uidit alumnum, iuuenem et nutritum, Lugariorum [b 1Kb] , de Lugaria prouincia Africe scilicet oriundus Martianus, murcidam, pro marcidam, id est, antiquam uiciniam, scilicet incolentem uiciniam, id est, propinquitatem,  obsidem [c 1Kb] , paupercus, diuisus,  respersum, patientem, coopertum, respersum, illa re, id est peruolucro; [d 1Kb] nictantem, scilicet nocte, id est, uigilantem,  cura, id est, propter curam et studium, somnolentum, dormientem, lucibus, id est diebus, tota die dormit et nocte uigilat; quare, ob hoc, id est, propter hoc, ut possit haurire  pegasium gurgitem, id est, artium fontem, decente . . . quando, pro quandoque . Testem ergo, testamentum nostrum, scilicet Martianum,  ueternum, antiquum, cultum prodidit, scilicet satyra, id est, manifestatum. Hucusque locuta est satyra. Secute tu, id est, dum secutus fueris, Martianus loquitur ad filium suum, nugis, id est ritibus, carminibus, o nate, id est fili, ignosce, indulge, lectitans, sepe legens. In hoc ultimo uersu uidetur, quod non minor Martianus ad patrem, sicut in quibusdam Martiani libris habetur,  sed senior Martianus ad iuniorem, id est, ad filium, loquitur, cum dicit: Secute, nugis, nate ignosce lectitans.


Expliciunt Glosse Martiani.



APPENDIX AD OPERA REMIGII.





EPISTOLAE DUAE R. AD D. EPISCOPUM uIRDUNENSEM.




EPISTOLA PRIMA. Excusat se quod senex ad eum ire non possit. Hortatur ad patientiam in aduersis. Quid per Gog et Magog in Ezechiele intelligendum sit explicat, nonnullaque enarrat de Hungrorum origine.


Domino beatissimo et uere apostolico uere et eterne sapientie amatori D., sancte uirdunensis Ecclesie ierarcho, dignissime ab omnibus uenerando,  R [a 1Kb] , eius fidele mancipium, et minimus seruorum eius seruulus fidelissimas et deuotissimas in Christo orationes et seruitium sempiternum.

Omnipotenti Deo gratias refero, eiusque clementiam totis precordiorum uiribus laudo, qui sacre menti uestre tantam misericordiam dignatus est inspirare, ut me exiguum cognoscere et sacris litteris uestris omni nectare dulcioribus dignaremini honorare. Taceo quod multiplici munerum collatione  me immeritum decorastis, qui nec saltem dignus sum cuilibet minimo ex uestris seruulis exequari. Facitis hoc certe, quia creditis me alicuius esse utilitatis, cum ego nullius meriti uel scientie mihi conscius sim. uerum si quid illud est, totum eius gratia qui habet statum hominis in manu sua, quique est nostre dator et moderator uite, qui etiam dona sua persepe indignis et non merentibus tribuere consueuit. Hanc gratiam utique in omnibus et in singulis uos amare certissimum est, quia et ipse plenus estis, utpote qui secundum Apostolum primitias spiritus abundantius exhausistis. Ceterum quod dixistis uelle uos me esse uobiscum, me miserum, cui nec contigit uos id uelle dum adhuc calidus medulas sanguis alebat, solideque suo stabant sanguine uires. Nunc longo senio putre corpus et succedentibus sibimet morbis membra debilia hoc mihi exoptabile bonum inuident. Essem certe, essem apud uos, assisterem, inhererem, erudirer alloquio, firmarer exemplo, benedictionibus  sacrarer. uerum, quia id non licet, ago quod possum, uos noctibus, uos diebus memoria, desiderio tenendo et spirituali intuitu assidue contemplando.

Sane quod professi estis non posse uos non dolere pro miseriis Christicolarum, quas nostris meritis exigentibus patimur, scio, Pater sanctissime, esse uerissimum. Quod enim, pace omnium dixerim, uos uel precipuum uel solum esse constat, qui pro calamitatibus sancte Dei Ecclesie ingemiscitis, cuius filios uidetis grauissimis cladibus atteri, et diuine ultionis iam districto, iam ceruicibus imminenti gladio feriri. Quodque doloris uestri pondus exaggerat, cernitis nonnullos Dei potentia in superbiam abuti, et non solum suorum nullam peccatorum agere penitentiam, uerum etiam inter ipsa flagella deteriores, dum Dei bonitatis diuitias contemnunt, thesaurizant sibi iram in die ire et reuelationis iusti iudicii Dei. De qualibus per prophetam dicitur: Impius cum in profundum uenerit iniquitatum, contemnit . Et Apostolus:  Ut impleant, inquit, peccata sua semper. Iuste ergo talibus superducitur ira Dei, ut nullam mereantur misericordiam, sed pereant in eternum. Nam electis flagella non ab irato, sed a propitio Deo irrogantur. Quia per illa quasi per ignem purgantur, et excoquitur in eis omnis uitiorum rubigo. Ergo flagellis Dei alii emendantur, alii exercentur, alii puniuntur; fitque miro et ineffabili modo, ut aliquando mali ab irato Deo tolerentur, iusti uero a propitio flagellentur. Isti permittuntur ad tempus florere, ut in seculum seculi intereant; illi temporaliter affliguntur, ut in perpetuum gaudeant. Cum hec ita sint, oportet uos, ter beatissime Pater, uenerari et admirari iudicia Dei, que aliquando occulta sunt, semper autem iusta, et non nimis dolere de his que ad bonorum correctionem, uel ad malorum constat fieri iustissimam damnationem. Num enim aliquid noui contigit? Usitatissima sunt ista, et communis generis humani deploranda querela. Et ne  longius ad multa profluam, B. Gregorius in ultima parte Ezechielis prophete hec ipsa deplorat dicens: »Nostre tribulationes excreuerunt, undique gladiis circumfusi sumus, undique imminens mortis periculum timemus.« Et post pauca: »Quid igitur restat, nisi inter flagella, que ex nostris iniquitatibus patimur, cum lacrymis gratias agamus?« et cetera que doctor egregius lugubriter deplorando persequitur. Ipse auctor salutis nostre non nobis prospera, sed aduersa promisit dicens: In mundo pressurum habebitis . Sed continuo consternatos  ac pauidos consolari dignatus est dicens: Confidite, ego uici mundum . Beatus pater Augustinus scribens ad quemdam episcopum, ruinam sue ciuitatis plus iusto dolentem, inter cetera dixit: »Non est magnus qui magnum putat, quod corruunt lapides et moriuntur mortales.« B. item Gregorius ad huius uite contemptum nos prouocans: »Absit, inquit, ut de mundi perturbationibus lugeant, qui et aliam uitam esse credunt, et ad hanc per meritum aspirant.« De mundi enim fine lugere eorum est qui in eius amore radices cordis plantauerunt, et aliam uitam aut esse nesciunt aut non amant. Et cum dicat Apostolus: Quicunque uoluerit amicus esse huius seculi, inimicus Dei constituitur , qui de mundi persecutionibus dolore concutitur, inimicus Dei conuincitur. Que igitur ratio est ut uir sapiens de mundi persecutionibus lugeat, quem finiri ipsis suis percussionibus non ignorat? Scio me forte improbulum, quod sic audaciter, uel fortassis irreuerenter loquar cum domino  meo, nulla subseruiente uerecundia, et quasi uelim consolari eum in quo est, auctore Deo, consolationis et sapientie plenitudo. Sed dabitis, spero, ueniam obedientie, que me facit tentare quod nequeo, nec arrogantie deputabitis impossibilia me presumpsisse, sed potius deuotioni.

Inter hec uel maxime iussistis, ut aciem mentis ad ultimam Ezechielis prophete conuerterem, et quid sibi uelit quod de Gog et Magog aliisque gentibus cum eis congregatis sermo propheticus describit, diligentius inuestigarem. Ac primum dicendum opinionem que innumeros tam in uestra quam in nostra regione peruasit, friuolam esse, et nichil uerum se habere, qua putatur Deo odibilis gens Hungrorum esse Gog et Magog, cetereque gentes que cum eis ascribuntur, propter hoc maxime quod dicitur: A lateribus Aquilonis uenies et post dies multos uisitaberis; in nouissimo annorum uenies ad terram que euersa est gladio . Dicunt enim nunc esse nouissimum seculi tempus finemque imminere  mundi, et idcirco Gog et Magog esse Hungros, qui nunquam ante auditi sunt, sed modo in nouissimo temporum apparuerunt. Sed considerandum attentius que gentes cum eis uenture dicantur. Fili hominis, pone faciem tuam contra Gog et Magog principem capitis Mosoch et Tubal . Et paulo post: Perse et Libyes cum eis omnes scutati et galeati. Gomer, etc., domus Thogorma, etc. . Si ergo Hungri sunt Gog et Magog, ubi sunt gentes iste que cum eis uenire dicuntur? Nam Mosoch ipsi sunt Cappadoces secundum Iosephum; Tubal Hiberi siue Hispani, uel, secundum Hebreos, Itali. Perse et Libyes, notissime gentes Persarum et Aethiopum, Gomer Galate, quos Gallogrecos uocamus, Thogorma, Phryges Sabei; quos in sequentibus commemorat Arabes uedan, Carthaginenses, Tarsis Cilices siue maritimi negotiatores. Ubi ergo he gentes sunt cum Hungris, quorum nomina saltem aut regiones ignorant? Quod uero sagittas et arcum  arripere, et in sequentibus contos habere dicuntur, nunquid soli Hungri hoc genere armature utuntur? Pene enim omnes gentes Orientales et Australes, plures etiam alie nationes in hoc armature genere confidunt. Sed et Philisthei sagittis plurimum ualuisse leguntur. Legimus quia Saul uulneratus est a sagittariis, et de Dauid legimus, quia rex factus precepit ut docerent filios Iuda arcum, ut eodem genere prelii cum Philistheis discerent decertare. Iudei et quidam nostrorum iudaizantes computant Gog et Magog gentes esse Scythicas, immanes et  innumerabiles, que trans Caucasum montem et Meoticam paludem, iuxta Caspium mare, ad Indiam usque tendantur, eas post mille annorum tempus putant a diabolo commouendas, ut ueniant in terram Isrel et regnent contra sanctos, multis secum gentibus congregatis. De quibus etiam in Apocalypsi Ioannis dicitur: Cum finiti fuerint mille anni, soluetur Sathanas de carcere suo, et egredietur ut seducat gentes in quatuor angulis terre Gog et Magog, etc. . Cum ergo liber iste Apocalypsis, id est reuelationis, titulo prenotetur, quis dubitet totum esse mysticum et reuelatione, hoc est expositione, indigere? Itaque Gog et Magog non gentes alique corporaliter intelligende sunt, sed his nominibus immanissima persecutio hereticorum designatur, qui contra ciuitatem Dei, id est Ecclesiam sanctam, diabolo instigante, consurrexerunt de angulis et cauernis errorum. Hi sunt anguli iuxta quos meretrix sedet, que adolescentes, hoc est stultos quosque, per plateas, id est per latam et spatiosam  uiam que ducit ad mortem, transeuntes decipere festinat. In Euangelio quoque reprehenduntur Pharisei, quod orent in angulis platearum, ut uideantur ab hominibus, et receperunt mercedem suam. Gog autem tectum, Magog de tecto interpretatur; et Gog quidem heresiarchas, id est principes heresum, Magog uero, a Gog deductum nomen, eorum sequaces et adiutores intelligimus. Gog ergo, id est tectum, et Magog, id est de tecto, sunt heretici magistri cum sequacibus suis in sublimi tecto superbie stantes, et falsi nominis scientia gloriantes, de quibus Isaias sub increpatione dicit: Quid tibi quoque est, quia ascendisti et tu in tecta urbs plena ciuitas exsultans? 

Que quia a B. Hieronymo exposita sunt, et breuitas epistole plura de his dicere non permittit, ad nostri temporis Gog et Magog, ad Hungros scilicet ueniamus, ut que ista gens esse possit, quodue solum incolat inuestigemus. In nullis enim historiis  legimus huius monstrifere nationis nomen. Et certe nulla est in mundo regio mediterranea, nulla media uia, nulle medie insule, quas potestas Romana non adierit. Qui proferendi nominis curiosissima indagatione ultimam omnium insularum Filetam probant, quod insulam sub ipsa perusta [al., insularum Thulen, Taprobanem quoque insulam perusta,] etc., plaga positam, ipsosque hyperboreos ultra polum nostrum feliciter uiuentes inuestigare labore maximo etiam cum uite periculo studuerunt. Quorum industria probatum est oceanum ex omni parte mundi esse nauigabilem. Cum igitur omnes regiones cognouerint, et ad notitiam sequentium seculorum scribendo transmiserint, cur hanc Hungrorum gentem solam pretermiserunt, et eterno silentio damnantes nescire uoluerunt. Potest aliquis dicere aliud nomen huius gentis aliquando fuisse, et temporis uetustate mutatum, sicut solent mutari urbium uel fluminum seu locorum nomina. Nam Tiberis quondam  Albula dicebatur, unde uirgilius: Amisit uetus Albula nomen. Et Italia prius Saturnia dicebatur, sicut idem peta: Et nomen posuit Saturnia tellus. Sic ergo et hec natio forte alterius nominis in historiis habetur, et propter mutatum nomen que gens sit non recognoscitur. Referam quid primum audierim a maioribus. Cum exsecrande huius gentis nomen apud nos auditum est, siue illud historia, siue sit fabula, fames immanissima quondam omnem Pannoniam, Histriam quoque et Illyriam ac uicinas gentes inuasit; cumque iam strages uulgi cateruatim fieret, principes regionum illarum ex consilio decreuerunt, ut numerarentur singule domus, et ex singulis tot homines a dominis retinerentur, quot se uiderent a famis periculo posse saluare: cetera uero multitudo innumerabilis diuersi sexus diuerseque etatis abdicata est, et proiecta in desertis regionibus et ignotis, interminantibus his qui eos ducebant dedituros se morti quicunque ex his  reuerti uoluisset. Illi uero a suis tam crudeliter derelicti, diu per uastas solitudines uagantes, tandem intrauerunt Meotides paludes, ibique maiore illius multitudinis parte fame consumpta, pauci, qui robustiores erant et ingenio strenui, ceperunt insistere uenationi, quoniam regio illa feris, auibus et piscibus fertilissima est, et captarum ferarum carnibus alebantur, pellibus tegebantur. Tali modo innumerabilis eorum creuit exercitus, et a fame quam patiebantur Hungri uocati sunt. Freti ergo innumera multitudine, loca inculta et horrida relinquentes, uicinarum primo gentium terras inuaserunt, summam uirium statuerunt in exercitatione sagittarum, quam artem ex necessitate didicerant, cum miseram in desertis degerent uitam. Nunc iusto Dei iudicio in nostris grassantur ceruicibus, et ubique intolerabilis eos formido precurrit, Deo se per talia hominum monstra ulciscente de nobis, qui ipsius gratiam cognoscentes, non sicut Deum glorificauimus aut gratias egimus, sed elegimus seruire  auaritie, quam idolorum seruitutem definit Apostolus, et a libertate qua Christus nos liberauit, demum nos captiuari et durissimis peccatorum catenis mala patienter astringi permisimus. uerumtamen non in perpetuum irascetur Dominus, neque in eternum comminabitur. Recordabitur misericordie sue, nec sinet uacuari triumphum passionis quam sustinuit pro nobis; miserebitur penitentibus, aperiet sinum clementie ad se confugientibus; saluabit sibi populum suum, et dabit gloriam nomini suo. Amen.

Hec sunt, o ter beatissime, et ipsa gratiosior luce, que uobis precipientibus scribere potuimus, que poscimus ut benigne suscipere et congenita uobis pietate corrigere ac tueri dignemini. Fratres et domini mei, uestri fidelissimi et deuotissimi oratores, omnis scilicet beatissimi Germani congregatio, eterna uobis premia exorant et omnimodas mercedes referunt pro beneficiis sibi a uobis collatis; qui quantum uobis fideles sint, testes sunt orationes  quas pro uobis fundunt noctu et interdiu priuatim et publice. Peculiarem uestrum seruum E. [al, et] nostrum dilectissimum fratrem, et uestre, domine, mansuetudini in quantum audeo commendo. Scio enim quod multum uobis fidelis est, et si necesse fuerit, animam pro uobis ponere paratus sit. Omnipotentis Dei gratia uos semper et ubique custodiat, et sua misericordia circumuallet, prouebat in prosperis, protegat in aduersis, et post longa uite curricula summis sacerdotibus in celesti gloria uos consociet, domne beatissime presul.



EPISTOLA II. Cur nulle dedicentur ecclesie in honorem sanctorum ueteris Testamenti.

Placuit beatitudini uestre, Pater sanctissime, requirere a nostra exiguitate cur modo in orbe Christiano non edificentur aut dedicentur ecclesie in memoria uel nomine patriarcharum, uel prophetarum  ceterorumque sanctorum, qui Domini et Saluatoris nostri aduentum precesserunt, sicut in beatorum apostolorum et martyrum seu ceterorum sanctorum fieri solet De qua re hec reddi ratio potest, quia perrari sunt ex antiquis Patribus quorum natalitii dies memorie traditi sunt. Iudei siquidem, bonis omnibus inuidentes, noluerunt dies transitus uel martyrii eorum commendare memorie, ne eorum qui passi sunt gloria illis qui eos occiderant maior fieret peracti sceleris pena, et istorum ueneranda recordatio inimicis esset illorum eterna confusio. Sed nichil hoc agentes profecerunt, quia quibus singuli dies subtracti sunt per obliuionem, omne tempus tribuitur per honorem. Nam etsi nescimus quando passi sunt martyres, tamen quia martyres fuerunt nouimus. Interea eorum reliquias aut impossibile aut difficile est reperire, sine quibus templa edificari aut consecrari moris non est. Quia ergo innumeri sunt sanctorum Patrum quorum natalitii  dies ignorantur, quorumque reliquiarum nichil reperitur, paucissimi uero quorum dies mortis uel passionis scitur, idcirco nulli eorum memorias celebrari uel templa construi contingit, istorum paucitate intra illorum multitudinem delitescente.

Inter hec sciendum quia in ueteri Testamento post tabernaculum a Moyse in deserto perfectum iuxta exemplar sibi diuinitus ostensum, unum fuit templum a Salomone constructum, nec preter illud alicubi hostias immolari licitum erat. Que omnia tunc in figura erant, cum necdum tempus uenerat exstruende are, in qua singularis Agnus immolatus typicis hostiis finem imponeret, atque in se cuncta que illo tempore inenarrabilibus mysteriis adumbrabantur, impleta doceret. Abolitis ergo ueteris legis sacramentis, sanctorum quoque memoria qui illo tempore fuerunt, quique ipsa tam uocibus quam actibus pretulerunt symbola futurorum iure  subsedit, ut nec in Ecclesia sub eorum nominibus preces fundantur,  nec sacella construantur. Nunc autem sublato uelamine figurarum, et ueritatis luce reuelata, per totum  mundum ubique gentium construuntur et dedicantur ecclesie in sanctorum nominibus, ad laudem et gloriam nominis eius qui mirabilis est in sanctis suis, donec perueniamus ad illud unum et singulare templum, regni scilicet celestis ingressum, post quod non erunt multa templa, sed unum templum, et dicetur: In ecclesiis benedicite Deo, quia una erit Ecclesia ex decem sanctis angelis et hominibus congregata, et tunc erit Deus omnia in omnibus. Hoc est illud templum, hec illa ara, interque duo legitur Zacarias interfectus fuisse. Ait enim a sanguine Abel iusti, etc.  Abel, qui luctus uel uapor interpretatur, sanctos designat, qui Domini passionem precesserunt. Zacarias uero qui in memoria Domini, uel memorans Domini dicitur, eos designat qui passi sunt uel patienter a passione Domini usque ad finem seculi. Et bene inter templum et altare occisus dicitur, quia intra aram Dominice passionis et ingressum regni celestis multitudo omnium sanctorum pro Christo patietur, donec regnum  Dei manifestetur.




ANNO DOMINI DCCCCXI.
SERGIUS PAPA III.





uITA SERGII PAPAE III.



 Sergius ille nefandus, Adelberti Tuscie marchionis armis potentissimis fretus, homo uitiorum omnium seruus, omniumque facinorosissimus, qui una cum Stephano sexto in Formosum papam supra modum seuierat, sedem Christophori, non Formosi, ut memoria lapsus asseruit Luitprandus, inuasit; adeoque ab omnibus non legitimus pontifex, sed inuasor sedis apostolice est habitus. Ex presbytero, non ex diacono, uel episcopo, ut habent Luitprandus et Sigebertus, factum esse pontificem indicant Acta concilii Romani, sub Ioanne IX celebrati. Ambitione sedis apostolice ad Francos se contulit, ait Sigebertus, et eorum auxilio Christophorum inuasorem capiens, et in carcerem trudens, latenter Romam ingressus, papatum inuasit, et Romanos minis ac terroribus perpulit ut omnes ordinationes Formosi irritas haberent. Eumdem etiam ordinatos a Formoso papa exordinasse, nouasque eorumdem ordinationes superinduxisse, testatur Auxilius apud Sigebertum,  in dialogo quem hoc tempore contra intestinam discordiam Romane Ecclesie de ordinationibus et exordinationibus Romanorum pontificum, aliorumque ab iis ordinatorum, scripsit. Ne quis uero pusillanimis ex hoc facto scandalum accipiat, meminerit patrata esse hec ab inuasoribus et intrusis, pontificis nomen usurpantibus, et illegitime thronum apostolicum inuadentibus, quique censura Ecclesie non tam apostolici quam apostatici erant nominandi: qui autem legitime creati sunt Romani pontifices, ut Ioannes IX, ista uehementer sunt exsecrati. Unde non est mirandum quod Sergius cum Stephano sedis apostolice inuasore potentissimo, ea que sacris legibus  inconcessa sunt tentauerit et usurpauerit. Alienorum inuasor, grassator est; at quis ab isto iusta legitimaque omnia requirat? Et licet, quod mirandum est, Sergius talis fuerit, et ad sacrilegium nefandum turpissimam impudicitiam addiderit, et ex Marozia, nobilissimi illius scorti Theodore, de qua Luitprandus libro secundo, cap. decimo tertio, filia, filium Ioannem nomine procreauerit: tamen eo honoris et reuerentie fideles omnes, presertim longe positi Boreales populi, prosequebantur Romanam Ecclesiam, ut quemcunque in ea sedentem audirent nomine tenus pontificem, eumdem, mirum dictu, nulla habita discussione eius ingressus, ut Petrum colerent. Nam ab hoc Sergio Coloniensem et Hamburgensem pallia accepisse testatur Crantzius libro tertio Historie ecclesiastice, cap. 1. Bremensem Ecclesiam a potestate et iurisdictione Coloniensis, aliter quam auctoritate Formosi pape in concilio Triburiensi statutum fuerat, plane exemptam  fuisse scribit Adam lib. I, cap. 42. Unde nemo non intelligit quanta prouidentia Ecclesiam uniuersam Deus optimus regat et gubernet, que cum meretricum arbitrio inflammaretur, omnia mala et scandala increbrescerent, magnoque schismate scindenda metueretur, eamdem ab heresi et schismate omni ita defenderit, ut potius omnes ubique gentium fideles eidem fidei uinculo et obedientie federe iuncti persisterent firmiterque adhererent. Postquam triennio sedem inuasam occupasset, defunctus est anno Domini 910 [a 1Kb] , ut infra patebit ex initio pontificatus Ioannis X.





SERGII PAPAE III EPISTOLAE ET PRIuILEGIA.



I. BULLA SERGII III PRO MONASTERIO S. GALLI. 
[Apud Neugart., Codex diplomaticus, tom. I, pag. 533].


SERGIUS episcopus, seruus seruorum Dei, omnibus sancte Dei Ecclesie fidelibus.

Cognoscat amabilis religiositas, quia quidam uenerabilis uir ex partibus Germanie nomine Salomon Constantiensis Ecclesie episcopus, et abbas uenerabilis monasterii S. Galli causa orationis Romam peruenit, et pro delictis suis sanctorum apostolorum suffragia humiliter implorauit. Qui cum ab apostolica sede benigne atque humaniter susciperetur, concessa sibimet apostolatus nostri auctorali familiaritate,  inter alia nobis referebat, qualiter idem monasterium ab antiquis temporibus usque in Arnulfum regem, qui hoc illi concessit, a regibus uel imperatoribus potestatem ac priuilegium haberet, ut ipsi fratres inter se abbatem eligerent, et nulli hominum nisi regibus subiecti esse deberent preter in eo solum episcopo suo, quod ad ecclesiasticam pertinet disciplinam [a 1Kb] . Sed cum hoc propter eum fuisset interruptum [b 1Kb] , apostolatui nostro innotuit, quomodo ob amorem Dei, et dilectionem fratrum eorumdem submissis precibus apud Arnulfum regem, et Ludouicum filium eius regem impetrasset, quatenus ipsi per precepta sue auctoritatis priuilegium et potestatem fratribus ipsis a regibus antiquitus concessam denuo restaurarent et corroborarent, ac roborata  successoribus suis in euum relinquerent, ita scilicet, ut fratres predicti, si idem episcopus adhuc in uita manens monasterium illud relinquere uellet, uel si non, statim post obitum eius, prout superius dictum est, ad eligendum ac constituendum sibimet abbatem, ac etiam de rebus omnibus eidem monasterio addictis, prout uoluerint, faciendis, firmissimam haberent potestatem, petiitque nos idem religiosus episcopus, ut ob clementiam nostram per conscriptum nostre apostolice potestatis priuilegia et statuta a regibus uel imperatoribus sepe dicto monasterio  concessa, solidissime confirmaremus. Cuius petitioni  libenti animo assensum prebentes nostri apostolatus uigore sancimus, ut hec omnia supra scripta temporibus cunctis inuiolabilem obtineant stabilitatem. Si quis autem, quod fieri nolumus, contra hoc nostre auctoritatis priuilegium agere presumpserit, et hoc contraire tentauerit, sciat se, nisi resipuerit, anathematis uinculis innodandum, et a regno Dei alienandum. Qui autem uerus custos ac obseruator exstiterit, benedictionem et gratiam a Domino Deo consequi mereatur. Scriptum per manum Leonis scriniarii S. Romane Ecclesie in mense Martio, indict. 7. + Bene ualete. +

Data uIII Kal. Martias [c 1Kb] per manus Nicolai episcopi S. Sutrine Ecclesie, et bibliothecarii sancte sedis apostolice, imperante domno piissimo perpetuo  augusto Ludouico [d 1Kb] a Deo coronato magno imperatore anno 4, et post consulatum anno 4 [e 1Kb] , indict. 7.



II. SERGII PAPAE III EPISTOLA AD AMELIUM UZETICENSEM.  Amelio significat Formosum papam a se damnatum.

SERGIUS episcopus, seruus seruorum Dei, reuerendissimo et sanctissimo AMELIO sancte Uzeticensis Ecclesie episcopo.

Cum uniuersus orbis damnatum Formosum testetur sancte sedis apostolice inuasorem, admirati in tuis fuimus scriptis, que eum inter sacerdotes nominabant. Igitur si te latet, et nuntiatum tibi non est, his nostris apostolicis apicibus agnosce nominatum Formosum esse damnatum. uerumtamen ad sacros,  quos sanctitatem tuam credimus bene intelligere, recurre canones, et inuenies non licere episcopum propriam relinquere sedem et inuadere alienam: quod egisse Formosum manifestum est; unde perpetualiter est damnatus. Preterea monasterium S. Petri in Gothia, si tibi ab antecessoribus nostris pontificibus, Marino, Adriano et Stephano largitum est, debueras a tot temporibus nobis pensionem de eo mittere, ut iura sancte sedis apostolice plus firma tibi manerent. Si a te oblatum est, nichil inde peccauimus. Igitur si uis illud tenere monasterium, mitte  nobis pensionem de eo; et qualiter illud ab apostolica  accepisti sede, scriptis ostende: et nos iterum confirmabimus tibi de eodem monasterio scriptum. uerumtamen, si absque scandalo ipsum potes recipere monasterium, saluo apostolico iure, recipe et ora pro nobis.



III. PRIuILEGIUM SERGII PAPAE III PRO ECCLESIA SILuAE CANDIDAE. 
[Apud Ughelli, Italia sacra, I, 91.]

SERGIUS episcopus, seruus seruorum Dei, dilectissimo ac sanctissimo HILDEBRANDO, fratri et cepiscopo nostro sancte Silue Candide, et per te in eodem uenerabili episcopio tuisque successoribus in perpetuum.

 Conuenit apostolico moderamini pia religione pollentibus beneuola compassione succurrere, et poscentium animis alacri deuotione impertiri assensum. Ex hoc enim lucri potissimum premium apud conditorem omnium Deum reponitur, quando uenerabilia loca opportune ordinata ad meliorem fuerint sine dubio statum perducta, et ideo considerantes desolationem ecclesie SS. Rufine et Secunde, que appellatur Silua Candida, quam passa est a nefandissima Sarracenorum gente, sicut ruina ipsius loci testatur, et plebs, atque casalia que pene absque agricolis et habitatoribus esse noscuntur, ob restitutionem et reparationem sacri loci ipsius, et remedium anime nostre concedimus, tibique, frater Hildebrande, uenerabili episcopo, et per te in eadem  S. Ecclesia in perpetuum, massam que appellatur Cesarea, in integrum cum fundis, colonis suis qui appellantur Furcule, Tondilianum, Martinianum; item coloniam de Solario, et coloniam de Cortina, atque coloniam de Gradolfo, et coloniam de Micinno, coloniam de ualle, seu coloniam de Fontana, et coloniam de Sancto, coloniam de Coriliano, necnon et coloniam de Castanea cupa, coloniam de Cabellis et de Cesario, siue quibuscunque aliis uocabulis nuncupentur, cum casis, uineis, casalibus, seu appendiciis, ac cum omnibus finibus, terminis limitibusque suis, terris, campis, pratis, pascuis, siluis, salictis, arboribus pomiferis, fructiferis uel infructiferis diuersi generis, puteis, fontibus, riuis, aquis  perennibus, edificiis, parietinis, arenariis adiunctis, adiacentibusque suis, cum ecclesia que uocatur S. Andree apostoli infra ipsam edificata massam, una cum colonis atque massaritiis, tributariis atque angarialibus, masculis et feminis, filiis et filiabus, ac nepotibus eorum ibidem residentibus aut exinde pertinentibus, ubicunque inuenta fuerint, cum omni censu, atque dationibus, et functionibus, necnon angariis, uel quidquid de eadem massa que uocatur Cesarea, in integrum in nostra S. R. Ecclesia solita consuetudine persolui debet, et cum omnibus ad dictam massam, que uocatur Cesarea, generaliter et in integrum pertinentibus, positis in territorio Nepesino, milliarium ab urbe Romana 20, ex corpore patrimonii Tuscie iuris S. Roman., cui   deseruimus ecclesie, et inter affines ab uno latere terra monasterium S. Stephani quod uocatur Maior a S. Petro, et a secundo latere silua, et terra de Ioanne Grammatico, et a tertio latere pars torricia Donica, et a quarto latere massa Elodiana, a presenti octaua indictione tibi tuisque successoribus in eodem uenerabili episcopio donamus, largimur, concedimus et stabilimus perenniter in usu et utilitate ipsius uenerabili episcopii et episcoporum qui pro tempore fuerint, ita tamen ut quotidianis diebus sacerdotes, et clerici ipsius ecclesie pro remedio anime nostre clament in eadem ecclesia centum Kyrie eleison, et centum Christe eleison, et sacerdotes sacras oblationes in missarum solemniis tribus uicibus per singulas hebdomadas pro absolutione nostre  anime nostrorumque successorum pontificum omnipotenti Deo offerant, statuentes apostolica censura, sub diuini iudicii attestatione et anathematis interdicto, ut nulli unquam successorum nostrorum pontificum, uel qui publicas perfuncti fuerint actiones, uel magna, uel paruaque persona, de supradictis massis, cum omnibus locis, seu familiis, ac colonis, massaritiis, atque tributariis, cum omnibuis suis pertinentiis, uel adiacentiis, ut superius legitur, contra hoc nostrum pontificale priuilegium agere, uel alienare, aut auferre presumat, sed potius firma, atque stabilis, perennis, atque perpetuis temporibus, ita ut a nobis statuta sunt decernimus permanenda. Si quis autem, quod non optamus, contemptor exstiterit contra hoc nostrum apostolicum  priuilegium, et in quoquam ire transgressor esse maluerit, uel frangere presumpserit, ac in omnibus obediens et obseruator esse noluerit, sciat se auctoritate Dei omnipotentis, et Domini nostri apostolorum principis Petri, cuius, licet immerito, Dei dispositione gerimus uices, anathematis uinculo innodatum et a regno Dei alienum. Qui uero pio intuitu uerus custos et obseruator exstiterit huius nostri apostolici priuilegii, meritis atque precibus S. Petri apostolorum principis, et SS. mart. Rufine et Secunde in ethereis arcibus premia, et benedictionis gratiam atque misericordiam a iusto iudice Domino nostro uitamque eternam consequi merentur.

Scriptum per manus Melchisedech, protonotarii  S. sedis apostolice, in mense Maio, ind. suprascripta 8, dat. Kal. Iunii, per manus Theophilati cancellarii S. sedis apostolice. Anno, Deo propitio, pontificatus domini Sergii summi pontificis, et uniuersalis III pape, in sacratissima sede B. Petri apostoli Tertio in mense, et indict. supradicta 8.



Iu. EPISTOLA SERGII III AD ADALGARIUM HAMBURGENSEM.  Bremensis Ecclesie iura uindicat.
[Apud Mansi tom. XuIII, p. 251].

Sergius episcopus, seruus seruorum Dei, reuerendissimo et sanctissimo ADALGARIO Hamburgensis  Ecclesie episcopo apostolicam benedictionem et paternam consolationem.

Susceptis tue fraternitatis litteris, cognita in eis iniuria Ecclesie tue et tibi illata, non solum de ea, sed et de iniquo Formosi pape consensu, et Hermanni Coloniensis, et Moguntini archiepiscopi et aliorum episcoporum iniqua circumuentione et . . . . contristati sumus. Quid namque iniuriosius quam priuari Ecclesias iuste sibi traditis honoribus? Quid etiam iniquius quam uiolare et infringere imperatorum et regum chartis tradita plurima apostolorum priuilegia? nil amplius a nobis, uel successoribus nostris ratum firmum aut stabile statuetur in Ecclesia. Sed cum iuxta hec uerba Dominica: Tu es Petrus et super hanc petram edificabo Ecclesiam  meam; et iuxta hec uerba Apostoli: Estis superedificati super fundamentum apostolorum et prophetarum in ipso angulari lapide Christo Iesu, constat sanctam et uniuersalem Ecclesiam fundatam esse supra petram, et super fundamentum prophetarum et apostolorum, et compactam in ipso angulari et firmissimo lapide Christo Iesu, necesse est ut sic ipsa petrea et apostolica fundatio, et sancta angularis compactione firma, eterna et immobilis, ita omnis ecclesiastica superedificatio sit rata et stabilis, et ab omni humana presumptione inuiolabilis. Nos ergo iuxta uocem Dominicam et apostolicam, et iuxta hanc beati Gregorii sententiam: quecunque Ecclesie priuilegia semel indulta fuerint rata amplius et stabilia permanere debent. Quidquid igitur iniquo  consensu Formosi pape et Arnolphi regis, et machinatione Hermanni archiepiscopi in te et Ecclesiam Hamburgensem temere perpetratum est, auctoritate quoque nostra, et iudicio plurimorum confratrum nostrorum, et sub anathemate contradicimus et omnino destruimus. Quidquid autem a Nicolao papa et ceteris predecessoribus Hamburgensi Ecclesie concessum est, scilicet habere archiepiscopalem potestatem in regnum Danorum, Noruenorum, Sueuorum, et omnium septentrionalium nationum, et Bremensem Ecclesiam, et ipsam Hamburgensem Ecclesiam non duas, sed unam esse Ecclesiam et parochiam decernimus et confirmamus. Auctoritate ergo apostolica et censura, sub diuini iudicii obtestatione et anathematis interdictu statuimus  ut nulla persona cuiuscunque ordinis aut dignitatis sit, ea que uel in archiepiscopali dignitate, uel que in coniunctione Bremensis et Hamburgensis Ecclesie a predecessoribus nostris Ecclesie tue et tibi concessa sunt et a nobis reformata sunt, quicunque autem mutauerit uel in aliquo uiolare presumpserit, auctoritate Dei et B. Petri apostoli, et nostra qui eius fungimur uicariatione, perpetui anathematis uinculo sit innodatus. Hermannum autem Coloniensem archiepiscopum, et Haddanum [Hattonem] Moguntinum archipresulem pro satisfactione penitentie usque ad prefinitum a nobis tempus a diuino suspendimus officio, quoniam apud Triburiam per eos inique cassata sunt concessa  Ecclesie tue, et tibi apostolice sedis priuilegia, et gloriosorum imperatorum annullata sunt testamenta. Nos quoque, quemadmodum precatus es, monuimus apostolicis litteris uigbertum et Bisonem, reuerendissimos et tuos conuicinos episcopos quatenus te adiuuent, et ad te conuenientes ordinare episcopos in quibus canonice inueneris locis, et competens designauerit ratio. Tua ergo, sanctissime frater, sanctimonia oret pro nobis et pro uniuersali sancta Romana Ecclesia, et nobis remanda qualiter et ubi episcopos ordinaueris.

Date per manum Petri cancellarii sancte Romane Ecclesie, u Nonas Februarii, indictione 3.



u. SERGII III PRIuILEGIUM PRO CAPITULO ASTENSI.  Capituli Astensis possessiones, rogante Audace episcopo, confirmat.
[Apud Ughelli, Italia sacra, tom. Iu.]


SERGIUS, uenerabilis papa, seruus seruorum Dei, omnibus sacerdotibus et leuitis seu clericis, atque canonicis seruientibus, secundum statutum numerum, a reu. et sanctiss. Audace S. Astensis Ecclesie episcopo in canonica episcopii ab eodem uenerab. Audace episc. pro remedio anime sue, pro laudibus et honorificentia omnipotentis Dei constructa, ipsisque ac successoribus eorum in perpetuum.

Cum diuina simus institutione in capite omnium Dei Ecclesiarum constituti, debemus humiliter petentibus animos inclinare, et non solum de propriis  impartiri suffragia, uerum etiam ad confirmationes eorum, ut perpetua ea que sibi edificant manere in sanctis ac inuiolabilibus possint statutis, qui apostolicum poscunt iuuamen sine quo nichil in ecclesiasticis perfectum uidetur negotiis, brachium apostolica mansuetudine extendere, et magna nimietatis uirtute secundum concessam nobis a B. Petro apostolorum principe potestatem roborare. Ideoque postulante Audace uenerabili sancte Astensis Ecclesie episcopo quatenus firmemus priuilegio omnibus sacerdotibus, et leuitis, seu clericis, atque canonicis seruientibus secundum statutum numerum ab eodem in canonica, cum claustra sua que est constructa iuxta basilicam sancte Dei genitricis  semperque uirg. Marie domine nostre in suo Astensi episcopio de omnibus rebus et possessionibus, quas iisdem reuerendissimus et sanctissimus Audax in eamdem canonicam, pro remedio anime sue ibidem militantibus conferre uisus est, id est curtem unam que dicitur Quartum, et alteram curticellam que dicitur Azanis, sitam ultra fluuium Tanarum quam antecessor eius Ehilulfus Ecclesie S. Marie contulerat, cum omnibus rebus et familiis ad predictas curtes pertinentibus; simulque cum omnibus decimis de eisdem soluendis, ut eas sub omni integritate canonici de prefata canonica, et ministri eorum qui ibidem pro tempore seruierint, possideant disponantque ad proprios et communes  usus: secundum quod ecclesiastica et canonica dictat regula, absque ulla nostra uel successorum nostrorum contradictione. Item plebem unam in honorem S. Dei genitricis Marie dicatam, sitam in uilla que dicitur Pisentiana, cum titulis et omnibus decimis eorum, simulque cum omnibus rebus et familiis ad eamdem plebem pertinentibus, et decimas sue Astensis ciuitatis, et uillarum decimas, que ad suam ecclesiam pro tempore soluuntur, simulque et uineam, que coniacet prope murum S. Marie, una cum claustro et omni eius integritate. Hec autem prenominata loca omnia cum pertinentiis suis et decimis, quemadmodum ab eodem sanctissimo Audace episcopo in prefata canonica, ut ibidem militantibus concessa sunt, similiter  nostra apostolica auctoritate stabilientes firmamus, et in perpetuum quieto et pacifico ordine eos decernimus sub omni integritate possidere. Contradicimus autem apostolica sanctione ut nullius officii, uel dignitatis persona eosdem canonicos, qui per tempora in iam dicta canonica fuerint constituti, inquietare de his que superius scripta sunt, et in eadem canonica concessa sunt, absque longe audeat. Sed magis magisque monemus quatenus, quicunque preualent, prefatorum apostolorum amore canonicis iam dicte canonice adiutorium prebeant, uti omnipotenti Domino omni remota perturbatione cuncto seruire ualeant tempore. Priuilegium quoque quod de predictis rebus, et possessionibus, seu decimis, ac plebibus, uel curtibus cum omnibus  eorum pertinentiis fecit, prenominatus Audax, uenerabilis episcopus in predicta canonica et canonicis eius in perpetuum stabiliuit, etiam inconcussum, per hanc nostram apostolicam auctoritatem, fore statuimus. Si quis autem contra nostram apostolicam censuram ire presumpserit, et minuere de rebus predicte canonice conatus fuerit, aut priuilegium de his firmatum frangere quoquo modo tentauerit, sit a liminibus sancte Dei Ecclesie exterus, donec resipiscat, et ad plenam ueniat sacerdotum satisfactionem. Scriptum per manum Melchisedech, protoscrinarii sedis nostre, in mense Maio, indictione 10.


+ Bene ualete. +

 Nonas Maias, per manum Theodori archicancellarii sedis apostolice, anno, Deo propitio, pontificatus D. Sergii summi pont. et uniuersalis orbis pape, in sacrosancta B. Petri apostoli, indict. 11.



uI. EPISTOLA SERGII III AD LEOPARDUM NONANTULANUM ABBATEM.  Monasterii priuilegia confirmat.
[Apud Ughelli, ibid., tom. II.]

SERGIUS episcopus, seruus seruorum Dei, LEOPARDO religioso Nonantulani monasterii abbati.

uisis humilitatis tue litteris, condoluimus satis de cenobio Nonantulanensi tibi commisso, eoque sub cura tui regiminis commissus tibi grex nonnullis  afficitur indigentiis. Siquidem barbarorum gladio uastatum tuumque monasterium ab eisdem igne crematum, malorum hominum infestatione te ipsum cum tuis turbatum audimus, sed misericordie omnipotentis Dei esto fisus, beatorumque apostolorum suffragiis adiutus, quod ad hoc preualuisti ut post tot flagella tui laboris certamine ecclesiam ipsius tui monasterii usque ad culmen leuares, quam cum toto tuo monasterio sub apostolica nostra tuitione, quemadmodum sub antecessorum nostrorum tempore fuit, pro amore B. Siluestri pontificis Romane sedis cui Deo auctore deseruimus, decernimus esse, et te ubicunque adiuuare et protegere debemus, pontificii nostri dexteram libenter porrigemus, firmantes quecunque ab euo religioso, et sancta concessa  priuilegia tuo fuere monasterio Nonantulano. De cetero si ad consecrandam tui monasterii ecclesiam episcopum queris, hoc tempore nolumus ut aliquem ad consecrandam ipsam ecclesiam roges nisi Ioannem uenerab. Ticinensem episcopum, aut uidonem Placentinum, uel Elbungum Parmensem, reuerendissimos episcopos, de his tribus qualem uolueris induc ad consecrandum tuam ecclesiam.



uII. SERGII III PRIuILEGIUM PRO ECCLESIA uIENNENSI.  Ecclesie uiennensis priuilegia et possessiones confirmat eique nominatim Maurianensem et Segusianum Ecclesias asserit.
[Bosco, Bibliotheca Floriacensis, leu. xyst. 57.]

 SERGIUS episcopus, seruus seruorum Dei, reuerendissimo et sanctissimo confratri nostro ALEXANDRO, sancte uiennensis Ecclesie archiepiscopo, et per te Ecclesie tue in perpetuum.

Cum magna nobis sollicitudine insistit cura pro uniuersis Dei Ecclesiis ac piis locis uigilare, ne aliquam necessitatis iacturam sustineant, sed magis proprie utilitatis stipendia consequantur: ideo conuenit nos pastorali tota mentis integritate eorumdem uenerabilium locorum maxime stabilitatis integritatem procurare, et sedulo eorum utilitatibus subsidia conferre, ut Domino et Deo nostro omnipotenti, id quod pro eius sancti nominis honore, etiam et laude atque gloria diuine maiestatis, uenerabilibus certum  est nos contulisse locis, sit acceptabile, et nobis ab eius locupletissima misericordia dignum, huiusmodi pii operis in sidereis conferatur arcibus, remuneratione perpetua. Igitur quia petit sanctitas tua, ut sancte uiennensi Ecclesie, cui, Deo auctore, preesse uideris, priuilegium firmaremus, inclinati precibus tuis, per huius nostri priuilegii paginam, tibi tueque iam dicte uiennensi Ecclesie roboramus, atque perpetua stabilitate firmamus, quecunque ad dignitatem sacerdotii tui pertinent, seu que in facultatibus et possessionibus, tua habere uel habuisse Ecclesia uidetur, tam in parochiis, quam in suffraganeis episcopis. Et cum clericis, omnibus integram tibi concedimus potestatem, eo scilicet firmato priuilegii iure, quod speciale beatissimus papa Syluester,  super septem prouincias tue fecit Ecclesie. Cum omnibus itaque que a predecessoribus nostris tuis collata sunt predecessoribus, idem priuilegium inconcussum atque inuiolabile, tue ecclesie permanere in perpetuum censemus. Consuetudines aut que annualiter persolui tue debent ecclesie, tam a suffraganeis, quam de omnibus ecclesiis infra diecesim tuam constitutis, iubemus, et apostolica censura precipimus, absque mora et excusatione expleri. Res quascunque habere aut habuisse uiennensis uidetur Ecclesia, seu familias  et seruos utriusque sexus, in quibuscunque territoriis et locis, siue sint a regibus, siue a piis hominibus illi concesse, eternali iure possidere, eas tibi tuisque successoribus confirmamus. Et que admodum . . . . . . .  Guntramnus rex ecclesiam Mauriannensem per consensum apostolice sedis, cum omnibus pagis suis subiectam iure perenni sancte uiennensi fecit ecclesie, ita una cum ecclesia Segusiana et ecclesiis de eadem ualle ad eam pertinentibus, et cum omnibus pagis, integrum eam illi subiectam esse firmamus. Interdicentes, ut nullus unquam, cuiuscunque sit dignitatis, uel ordinis homo, te uel successores tuos, aut tuam Ecclesiam, sua dignitate in aliquo minuere presumat; sed ita omnes fideles hanc nostram apostolicam admonitionem obseruare precipimus, ut seruata reuerentia honoris, benedictionem habeant nostrorum apostolorum et nostram: et ex hinc sanctorum canonum uel cum instituta illibata permaneant, nobis lucri potissimum premium a  conditore omnium Deo conferatur. Si quis autem quod non optamus, nefario ausu presumpserit, his que a nobis ad laudem Dei pro salute tue sancte Ecclesie statuta sunt, refragari aut in quoquam transgredi, sciat se anathematis uinculo innodatum, et cum diabolo et eius atrocissimis pompis, atque Iuda traditore Domini nostri Iesu Christi, eterni incendii supplicio concremandum deputatum. At uero qui pio intuitu obseruator, et in omnibus exstiterit custodiens huius nostri apostolici constituti, ad cultum Dei respiciens, benedictionis gratiam a misericordissimo Domino Deo nostro, multipliciter consequatur et uite eterne particeps effici mereatur.

Scriptum per manum Sergii scrinarii sancte Romane  Ecclesie, in mense Maio, indict. 11. Bene ualete.

Data XIu Kalend. Iulii, per manum Stephani primicerii defensorum sancte sedis apostolice. Anno, Deo propitio, pontificatus domini Sergii III, pontificis et uniuersalis pape, in sacratissima sede beati Petri apostoli, quinto.



uIII. [a 1Kb] EPISTOLA SERGII III AD HOGERUM HAMBURGENSEM EPISCOPUM.  Hogero pallium mittit.
[Apud Lappenberg, Hamb. Urk, tom. I, pag. 37.]


SERGIUS, episcopus et seruus seruorum Dei, reuerendissimo et sanctissimo HOGERO, sancte Hamburgensis ecclesie episcopo, apostolicam benedictionem et per gratiam Dei eterne uite promereri requiem.

Si pastores ouium solem geluque pro gregis sui custodia die ac nocte ferre contenti sunt, et ut ne qua . . . . . . . . . . . , iudicamur. Pallium autem sanctitati tue ad . . . Marie, simulque in dominice Domini nostri  Iesu Christi natiuitatis die, pariterque in solemnitatis ecclesie tue die et in natalitii tui die, sicut . . . arripiatur. Cuius quoniam indumenti . . . fauor indiscretus inueniant, benignum te boni sentiant, districtum mali cognoscant, insontem reum apud te suggestio mala non faciat . . . recedit. Ecce, reuerentia tua, carissime, inter multa alia ista sunt sacerdotii, ista sunt pallii, que si studiose seruaueris, quod foris accepisse ostenderis, intus habebis. Sancta Trinitas sanctitatem  gratie sue protectione circumdet atque in timoris sui uia nos dirigat, et post uite huius amaritudines, ad eternam simul peruenire dulcedinem mereamur

Scriptum per manum Stephani, scrinarii sancte Romane Ecclesie, in mense Maio et indictione 6.



IX. PRIuILEGIUM SERGII PAPAE III PRO MONASTERIO S. MARTINI TURONENSI.  Post illatam Turonibus a Normannis cladem priuilegia monasterii confirmat.
[Opp. Launoii, tom. III, p. II, p. 36.]


SERGIUS episcopus, seruus seruorum Dei, omnibus sacerdotibus, canonicis atque clericis, presentibus et futuris, et seruientibus in monasterio beatissimi Christi confessoris Martini, quod uocatur Turonense, et basilice eiusdem sancti Martini, salutem.

Arcanum diuine dispensationis mysterium sollicitudini pontificum eiusdem pietatis gratia misericorditer  satagendum prouidit, dum curam fidelium populorum idem pastor pastorum pastoribus a se destinatis committere disposuit Petro apostolorum principi: Si diligis me, pasce oues meas. Idemque: Ecce, inquit, Satanas expetiuit uos, ut cribraret sicut triticum; ego autem rogaui pro te, ut non deficiat fides tua: et tu aliquando conuersus confirma fratres  tuos. Unde, ut conuenit, neque grex Dominicus seuissimis luporum dilanietur morsibus, neue fluctuoso impauide naufragetur procellarum turbine, pastorali tueatur mucrone, sustentetur baculo subleueturque iuuamine. Proinde Ecclesie sancte fraternitatis prouide consulens utilitatibus sancta Romana Ecclesia per Sergium eiusdem apostolice sedis pontificem ad multorum fidelium perducere statuit cognitionem, qualiter per missos Erberni sancte metropolis Turonice archiepiscopi, et per Roberti abbatis, Rainaldique, atque Tetolonis, monasterium beatissimi confessoris Martini lugubre desolationis comperit detrimentum. Scilicet quomodo predictus locus destructionis triste malum a Normannorum perfida gente pertulerit, et qualiter eiusdem  classis exercitus discursus pessimi periculosa damna perpessus sit. Sed ob restaurationem eiusdem loci, clerique ibidem consistentis subsidia, consultu fidelium suorum, pietatis sue munere, princeps eiusdem regni Carolus auctoritatis sue preceptum, ex rebus ipsi loco ac fratribus eiusdem congregationis specialiter pertinentibus, et in priuilegiis predecessorum nostrorum apostolicorum, ac preceptis orthodoxorum regum nominibus propriis assignatis renouare ac facere studuit: ut remoti a secularibus curis et sequestrati mundialibus laqueis, celesti intenti militie, diurne seruituti libero corde possent uacare. Pastorali igitur respectu presulante, dictus cum collegio sacerdotum fideliumque plurimorum, paternitatis nostre mansuetudini presignatum dirigens  preceptum, huius sancte sedis Romane, cui Domino auctore deseruimus, corroborationis priuilegium pro maiori et uberiori firmitatis tenore humili supplicatione statuit spectandum: ut sacerdoti pariter et regio commisse sibi oues munite tutamine, inoffenso pede diuinis mandatis possent intendere, et in his exsequendis munificentie edicto simulque uotis et precibus tot fidelium annuendo statuimus, et huius sancte apostolice sedis decreto firmamus: ut sicut eiusdem precepti series continet, institutoque sanctorum predecessorum nostrorum apostolicorum, uidelicet Gregorii, Leonis, Adeodati, Adriani atque Nicolai, preceptoque insuper imperatorum et regum, Caroli uidelicet Augusti et Ludouici eiusdem Augusti atque alterius Caroli clarissimi Augusti,  euidenter ostendant: que clero sancti Martini Normannorum incendia specialia remansere, scilicet ut nullus superioris aut inferioris ordinis reipublice  procurator in eorum ecclesiis, uillis, mansionibus et territoriis, in quibuscunque habeantur prouinciis, siue pagis, ingredi ad causas audiendas, nec homines illorum ingenuos uel seruos distringere aut fideiussores tollere presumat: nec teloneum aut nauticam exigat, et ut decime et none ex eorum omnibus rebus absque aliqua presulum principumque contradictione hospitali eorum nobiliumque pauperum integerrime reddatur; quiquidque insuper utilitatis illorum, alia priuilegia apostolicorum et presulum preceptaque retinent imperatorum et regum, et prebendas permissu ac uoluntate prefati domini Roberti proprii abbatis a Carolo nunc rege per preceptum concessas, et in reliquum concedendas, cum uniuersitate suorum appendicium perpetuo  possideant integerrime, ita ut supra signauimus, nullius potestatis uir quisquam de eorum dominio uel possessione presumat auferre. In quo misericordiarum suarum regum dignitas beneficia fratribus in eodem cenobio beati Martini morantibus largiri disposuit. Qui autem huius constitutionis institutum irrumpere, aut qualibet presumptione uel occasione tentauerit euertere, uel de decimis eorum potestati per legitimos subditis, perpetue damnationis cumulum cum sancte legis preuaricatoribus se nouerit perferre, nisi digna satisfactione correxerit, quod temeraria cupiditate tentauerit.

Potestate igitur in beato Petro apostolorum principe nobis concessa a Domino ligandi et soluendi, ita eo dicente: Quecunque ligaueris super terram, erunt  ligata et in celis; et quecunque solueris super terram erunt soluta et in celis: uirtutis huius confidentia nitentes, celi aditum cupiditatis sue malitia obice claudimus sub anathematis uinculo, qui huic pernecessario beneficio in subtractione collatarum rerum et honorum consentiens aut cooperator affuerit, nisi, ut premisimus, diuino fretus auxilio correctionis munere resipuerit, inuasa restituerit, ac neglecta satisfecerit. Huius autem definitionis et apostolice determinationis sententiam inuiolabiliter cunctis fidelibus quesumus obseruandam. Que, ut certius credatur et irrefragabiliter obseruetur, manus proprie subscriptione adnotare curauimus, perpetimque manendam statuimus.

Scriptum per manum Leonis archiscrinarii sancte  Romane Ecclesie in mense Maio, indictione 11. Bene ualete.




ANNO DOMINI DCCCCXI.
B. NOTKERUS BALBULUS SANCTI GALLI MONACHUS.





B. NOTKERI ELOGIUM HISTORICUM AUCTORE MABILLONIO.


 1. Inter illustres celebris sancti Galli apud Heluetios monasterii cenobitas haud infimus censendus est NOTKERUS, cui Balbulo cognomentum fuit. Eius Acta litteris mandauit Ekkehardus seculo XIII, distinguendus a quatuor aliis eiusdem loci ac nominis monachis: primo decano sub Ottone I; secundo Othonis II sacellano et magistro; tertio item decano seculo XI; quarto respectu huius Iuniori dicto, qui librum de Casibus monasterii sancti Galli in quo quedam Notkeri facta referuntur composuit sub annum 1040; quarto uero predicte uite scriptore sub Innocentii III pontificatum. Hanc uitam erratis refertam hoc loco recudere piget, maxime cum apud Canisium in Tomo uI Antiquarum Lectionum, Goldastum et socios Bollandianos ad diem 6 Aprilis reperiatur. Notkeri autem elogium, quoad fieri poterit, ex Ekkehardo aliisque auctoribus condere uisum est.

Sed ne ob nominis communionem confusio, ut apud Ekkehardum uite scriptorem, hic oriri contingat,  aduertendum est tres fuisse Notkeros paruo temporis interuallo sibi eodem loco succedentes, nempe Balbulum de quo agere instituimus, Notgerum Leodiensem ex monacho episcopum, et Notkerum abbatem nepotem alterius Notkeri, »quem pro seueritate disciplinarum Piperis-granum cognominabant,« inquit Ekkehardus Iunior in cap. 9, qui fuit doctor, pictor, medicus et peta. Hi seculo X floruere; at seculo XI Notkerus Labeo, beati nomine donatus, et seculo XIII Notker doctissimus et benignissimus. De Balbulo in primis agendum.

2. Notkeri nominis etymologiam affert Ekkehardus uite scriptor, quasi idem sit ac necessarie desiderans, ubi notat Papebrochius, Noth-ghere significare desiderium, seu desiderantem rerum necessariarum. »Igitur beatus Notkerus de pago, qui Turgowe dicitur, oriundus fuit, et in uico qui Sacer-pagus Latine, uulgariter Heiligowe appellatur, nobilissimis progenitoribus procreatus« dicitur, et, si que huic auctori  fides, de Carolorum genere, et sanguine Saxonum antiquorum erat parentum prosapia. Caroli Magni, Calui an Crassi, nepos ab eodem perperam uocatur. Nihil de eius genere apud Ekkehardum Iuniorem nisi quod claris et illustribus parentibus natus initio capitis primi, et uirginem Kerhildam neptim habuisse perhibetur cap. 9. Hec illa est Kerhilt, que teste Hepidanno, »anno 952, uI Kal. Iunii, in die Ascensionis Domini sacro uelamine induta est, et in natali sancte Marie inclusa.« Balbuli cognomen accepit ob lingue impedimentum. Unde ipse in hymno de S. Stephano apud Canisium tomo u, pag. 776:

 Aeger et balbus, uitiisque plenus,
Ore polluto Stephani triumphos
Notker indignus cecini uolente
   Presule sancto.

 Puer, ad sanctum Gallum oblatus sub annum 840, preceptores habuit Marcellum et Isonem, uti ipse in subiecta ad Liutwardum epistola testatur; condiscipulos in primis Tutilonem et Ratpertum. »Iso magister, ait Hepidannus, obiit anno 851, prid. Idus Maii.« Eius gesta describit Ekkehardus Iunior, precipue cap. 2, ubi sanctorum parentum filius dicitur. Apud Grandiuallenses in Alesatia monachos, petente Ruodolfo Burgundionum rege, litteras docuisse, ibidemque miraculis coruscasse atque decessisse memoratur. Corpus eius, in ecclesia sancti Germani sepultum, in Burgundiam translatum creditur. De Marcello fuse actum est in seculi Iu Benedictini parte II. Is Notkerum, Ratpertum et Tutilonem »septem liberales duxit ad artes, maxime autem ad musicam,« teste Ekkehardo Iuniori cap. 3. Ex his Notkeri Balbuli etatem colligere licet, presertim ex tempore Isonis eius preceptoris primi quem anno 871 obiisse mox diximus. Itaque, longe ante hunc annum, Notkerus apud Sancti-Gallenses uersabatur,  haud dubie principatu Caroli Calui, non Magni, uti ex fabuloso Ekkehardo plerique narrant. Nonnulli non bene capiunt hec uerba Ekkehardi Iunioris ex cap. 1. »Traduntur post tempus Marcello schole claustri cum Notkero, postea cognomine Balbulo, et ceteris monachici habitus pueris; exteriores autem, id est canonice, Isoni cum Salomone et eius comparibus.« His enim prioribus uerbis significatur Marcello commissas fuisse claustrales seu interiores scholas, quarum scholares erant Notkerus et ceteri monachi iuniores. Id factum Grimaldo abbate post annum 841.

3. Per id tempus qualis fuerit apud sanctum Gallum disciplina opere pretium est explicare. Salomon canonicus, in scholis exterioribus eruditus, etsi beneficus, atque inter fratres conscriptos admissus, ut tamen in claustrum admitteretur impetrare non ualuit nisi facto quod monachus aliquando fieret uoto, ipse cappa monastica indutus quam egressus  ad limina claustri deponeret. Lepida est eius rei narratio apud Ekkehardum Iuniorem cap. 1. »Erat senatus reipublice, inquit, nostre tunc quidem sanctissimus. Consuluntur Hartmannus consilio magnus, ille quidem qui Humili prece melodiam fecerat, Notkerus, qui Sequentias; Ratpertus, qui Ardua spes mundi; Tutilo, qui Hodie cantandus est et pleraque alia dictauerant, qui in condiscipulatu animum eius didicerant. Hartmannus ait: Non similitudinem monachi, sed monachum ipsum querit. Notkerus ait: Mihi pretexta hec, qua superindui, inquit, desiderat, si togam pretenderet, non utique displiceret.« Conceditur ut in claustrum subeat cappa indutus, modo ut aliquando monachus fiat. Assensit  ille. »Parat autem pro hoc beneficio insignem crucem sancto Gallo. Conuiuia fratribus duodecim diebus in anno, id est Kalendis, pretextatus noster,  quandiu seculariter uixit, hilariter facere sueuit. Solebant idipsum ante etiam quidam alii fratres conscripti nostratibus caritatis signum exhibere. Pre omnibus quidem Carolus rex, cognomento Crassus, ipse, qui sancti Othmari hebdomada, ipse propositor et pincerna per triduum de uico Stainhem seruiuit uolatiliaque nos edere fecit. Sed et Adelbero Augustensis multo tempore antistes, qui supra, et uirtutes sancti Galli a pluribus audiens, locum in die sancti Galli orandi gratia adiit, et presens plura conspiciens: Maior est, inquit, gratia loci huius, quam rumor quem audiui. Reuersus illic altera uice: Quid ceteri, inquit, sentiant, nescio, quid mihi animo est pronuntio. Unum egomet sanctum, et hunc defunctum, quesiui, uiuos autem sanctissimos, ut uere fatear, fratres inueni. Doctrinam autem illorum et disciplinam in uirtutum eorum operibus uidere est.« Quid tamen postea ad explorandam eius loci disciplinam ab Othone imperatore factum sit inferius  exponemus.

4. Redeo ad Notkerum, qui ita cum Ratperto et Tutilone coniunctus erat, ut »cor unum et anima una essent,« sicut Ekkehardus Iunior, cap. 3, loquitur: »atque uotis unicordes. Notkerus corpore, non animo gracilis, uoce non spiritu balbulus, in diuinis erectus, in aduersis patiens, ad omnia mitis, in nostratium acer erat exactor disciplinis, ad repentina timidulus et inopinata preter demones infestantes erat, quibus quidem se audenter opponere solebat. In orando, legendo, dictando creberrimus, et, ut omnes sanctitatis eius in breui complectar dotes, sancti Spiritus erat uasculum quo suo tempore abundantius nullum. Tutilo bonus erat et utilis homo, musicus, serio et ioco festiuus. Ratpertus scholarum ab adolescentia magister, beneuolus, disciplinis asperior, raro preter fratres pedem claustro promouens, excursus mortem nominans, sepe Tutilonem itinerarium ut se caueret monens. Labem maximam claustri impunitatem nominabat. Tales cum essent tres  isti nostre reipublice senatores, quod semper doctorum est et utilium, ab otio uacantibus et in leuitate ambulantibus, detractiones et dorsiloquia patiuntur assidua; sed maxime, quia minus refellere solebat sanctus  dominus Notkerus.« Subdit Ekkedardus factum cuiusdam monachi, nomine Sindolfi, qui Notkero infestior a Salomone Constantiensi episcopo et abbate operariis prefectus est. »Erat tribus illis inseparabilibus consuetudo, permisso quidem prioris, in interuallo Laudum nocturno conuenire in scriptorio, collationesque tali hore aptissimas de Scripturis facere. At Sindolfus sciens horam et colloquia, quadam nocte fenestre uitree, cui Tutilo assederat, clandestinus foris appropriat, aureque uitro affixa, si quid rapere posset quod deprauatum episcopo traderet auscultabat. Sensit illum Tutilo homo peruicax, lacertisque confisus, latialiterque, quo illum qui nichil intelligeret lateret, compares  alloquitur.« Tum Notkero, quia timidulus erat, in ecclesiam cedere iusso, alii duo hominem egregie excipiunt, rapto flagello fratrum, quod pendebat in pyrali. Ratpertus id exsequitur, uir ad disciplinas acutissimus.

5. »Erant illo in tempore,« sic Ekkehardus Iunior persequitur in eodem cap. 3, »sancto Gallo et alii cenobite quidem sancti, quorum iustitie apud Deum non sunt in obliuione: quorum quidem opera multa audiuimus preclara, inter quos Hartmannus, et ipse doctissimus abbas cenobii post Salomonem; Waltramnus uero, cuius etiam melodie quis fuerit non celant; Rueggerus, cuius supra meminimus, et alii quidem multi, cum sanctis sancti, cum electis electi: de quibus, quia longum est operi audita prosequi, tres solos quos assumpsimus in exemplum posteris sufficere credamus.

6. »Notkerus uero dies noctesque semper idem et nouus, quod Ratpertus in scholis, hoc ipse in claustro,  preter uerbera, omni caritatis egit censura.« Hinc Notkerum claustralibus seu interioribus scholis prefectum fuisse intelligimus. »Prioris permisso, magis autem et hortatu, iuueniores adhuc idonei noctes diesque, quando ab orationibus quiescerent, uelut in insidiis erant,« id est, obseruati, et quidem a Notkero. »Neque enim hora incompetens dicebatur , si codice in manibus quis cum domino Notkero loquebatur. Ipse autem cum propter regule tenorem sibilis eos interdum et strepitu absturbaret, ab abbatibus ei per obedientiam quod refutarat iniunctum est. Quam autem mellifluus in responsis fuerit, lacryme eorum qui hominem uiderunt testantur.

7. »Enimuero etiam in spiritu Dei, multa bonis et malis aut fortunia predixit aut infortunia, sicut, gratia exempli, superiora repetam cuidam Caroli  elati animi capellano. Nam rex idem cum ob caritates agendas fratribus, ut solebat, cenobio ueniret totumque triduum gratia reuerentie conuersantium ibidem moraretur, sanctisque nostris, ut et Ratpertus scribit, munificus abbate iam musato abire parasset, ille quidem elati animi capellanus uirum Dei psalterio, ut solebat, assidentem preteriens conspexit, agnitoque quod is esset qui Carolo multa querenti pridie quesita resolueret, comitantibus ait: »Ecce, inquit, iste est, quo neminem aiunt in regno Caroli doctiorem, sed ego, si uultis, illum tam precellentissime doctum ad irrisionem uobis tentabo, et quod tante fame uir omnino nesciat interrogabo.« Illis uero ut hoc faceret curiose rogantibus, accedunt pariter, salutant eum. Humilis ille assurgens quid petant querit. At ille infelix quem diximus: »Scimus inquit, homo doctissime, omnia te nosse. Quid autem Deus in celo nunc faciat a te cupimus, si nosti, audire. Scio, inquit ille, et optime scio. Nunc enim facit quod semper fecit, et tibi utique  quod mox facturus est. Exaltat enim humiles, et humiliat superbos.« Abibat tentator ille, et irrisor a suis irrisus, paruipendens quid sibi futurum dixisset. Sonatur continuo ad concursum et laudes Cesaris abituri. Arripit ille infelix futurus labarum eo die Ordinis sui dominum antecedendi, et equo superbus inuectus ante portam ciuitatis offendens cecidit et misere in facie collisus crus confregit. Committitur abbati nouo, Hartmuoto suffecto, Berinhardo procurandus: cui ipse tandem presagium Notkeri omnemque huiusmodi rem cum aperuisset, desiderabat uiri Dei, si se inuisere dignetur, absolutionem et presentis benedictionem. Quod cum ipse despectiue de Notkero audiens nichil sibi mali eius uaticinio assereret contigisse, coagulari fractura illa, nullis fomentis, nullis adunari ualuit ligamentis. Supplicatur tandem media quadam nocte a miserantibus clamores eius Notkero: qui dum adueniens crus contrectasset, confestim combullire illud sensit  confractus, didicitque seuere de cetero humilia sentire.« Hactenus Ekkehardus Iunior in capite 3. Pretereo que idem mox subdit de malis in Notkerum et Ratpertum artibus illius illitterati, de quo supra, monachi qui Sindolfus uocabatur. Idem auctor cetera sic persequitur.

8. »Notkerus autem spiritualiter, ut diximus, fortis, quantum Tutilo in homines, tantum ipse ualuit in demones. Accidit autem ut quadam nocte in ecclesia preueniens in maturitate, altariaque circuiens, ut solebat, clamaret. In cryptam uero ueniens duodecim Apostolorum sanctique Columbani, acriores depost aram oculi eius cum deducerent lacrymas, quasi canem audierat mussitantem.« Demon erat, quem appropinquantem loco stare iubet Notkerus. »Festinato autem aram sancti Galli adiens, cambotam suam et magistri eius  multarum uirtutum operatricem, cum sphera illa sancte crucis notissima rapuit, et, in  introitu crypte dextero sphera posita, cum baculo sinistrorsum caninum illum aggressus est diabolum.« Dein demonem ita ualide cedit ut baculum sanctum confregerit. Demon horrendum uociferatur. Quo audito, edituus Notkerum, quis baculum sanctum confregerit, quis uoces ediderit, interrogat. Ille pre silentii nocturni religione tacet. Sed, cum neminem in ecclesia edituus qui mysterium haud nouerat reperisset, quid rei esset animo uoluebat stupefactus. »uirum denique regularem, iam semel sibi tacitum, amplius alloqui non ausus est presumere. Notkerus uero, secundum quod humilis erat et prudens, edituum extra ecclesiam seorsim traxit, benedictioneque prolata: Quomodo baculum, inquit, fili mi, confregi? nisi tu iuueris, secreta mea habent efferri. Sed quoniam meum non est ambulare in magnis et mirabilibus super me, silentio fidei tue quod factum est committo. Sicque ei rem, ut facta est, enucleauit. At ille baculo per fabrum latenter reparato, quod factum est ad tempus occultauit; in  temporis autem processu res, ut erat, in medium uenit.

9. »Habet illa sancti Galli basilica capellas, in quarum uno angulari foribus proximo Notkerus psallere erat solitus. Accidit autem ut quadam die ad None synaxim non ueniret, neque eam per se caneret. In illo autem solio cum post Completorium, clara adhuc die, precibus insisteret, uidet super se in laquearii interrupti trabibus diabolum consedisse, et stylo in tabula scribere. Quem cum quid scelus scriberet interrogasset; Nonam, inquit, quam tu scelus hodie supersederas scribo. At ille dicto citius, Deus, in adiutorium meum intende  prosecutus, uidet eum manu celeberrima quod scripserat planasse. Cumque ad preces synaxis se in terra prosterneret, tabulam laquearii disrupti super eum deiecit. At ipse uidens, ut ictum declinaret, citus exsiliit. Cachinnans tandem ille, mihi ut assurgeres, inquit, effeci. Enimuero, ait et  Notkerus, si tu ut nuper caninus fueris, iterum habeo tecum operari. Tandem cum euanuisset, Fratres aliqui in extremis templi orantes, sonum tabule uocesque audientes, mirati quid essent, citi aderant, uidentesque eum, ut solebat, prostratum, nolebant illum, quod etiam incompetens hora esset, impedire. Tandem tamen Tutilo unus ex illis signo dato, amice illum foras euocans, silenter in aurem, Magnas, inquit, quietudines tu et demones tui fratribus facere soletis.« Tum interpellanti quid esset, Notkerus abnuit, sed factum ex aliis qui uiderant non celatum. Hac in narratione obserua religionem silentii in primoribus sancti Galli monachis, maxime in ecclesia, ut si cui necessarium quid loquendum esset, primum extra ecclesiam secederet cum eo quocum colloqui uellet. Dein petita aut data benedictione  breuiter in aurem quod in rem esset insusurraret; ad hec absoluto Completorio solitam fieri synaxim peculiarium  orationum. Quod forsan intelligendum de illa oratione, que expleta psalmodia tempore sancti Benedicti fieri solebat, teste Gregorio M. in lib. II Dialogorum, cap. 4.

10. Hepidannus anno 876 quoddam factum, quod pluribus explicandum est, uno uerbo memorat: uolo cecidit. Rem edisserit Ekkehardus Iunior in eodem cap. 3: »Erat eodem in tempore in loco adolescens quidam monachus admodum litteratus, comitis cuiusdam filius, nomine Wollo, inquietus et uagus, cui propter auersionem cum nec decanus ipse, nec dominus Notkerus, seu ceteri imperare potuissent, crebroque esset uerbis uerberibusque correctus, nichilque proficeret; omnes pro talis ingenii uiro dolebant. Nam cum nunquam sanctus Gallus nisi libertatis monachum  habuisset, nobiliores tamen sepius aberrabant. Aduenerant parentes eius pro eo solliciti, per quorum monita cum parum proficeret, iterum post abitum  eorum ibidem erat. Diabolus autem quadam die domino apparuit Notkero diluculo: Malam tibi, inquit, et fratribus tuis facturus sum noctem. Mala auis, ait ille, malam famam prodere solet. At ille fratribus que audiuit, ut illo die cauerent, prenotuit. Wolo uero cum hoc et ipse a dicentibus audisset; Senes, inquit, semper uana somniant. Erat autem dies ipse, quo sibi a decano nequaquam, ut solebat, claustro progrederetur interdictum esse omnes nouerant. Et cum sederet ad scribendum, ultima eius scriptura erat, Incipiebat enim mori : illicoque exsiliens, ceteris illum inclamantibus: Quo nunc Wolo, quo nunc? in campanarium sancti Galli per gradus ad hoc quidem nobis paratos ascendere incipit, uti oculis, quia gressu non licuit, montes camposque circumspiciens uel sic animo suo uago satisfaceret. Ascendens uero cum super altare uirginum uenisset, impulsu  Satane per laquear cecidit collumque confregit. Plurimis autem qui uiderant uel audierant occurrentibus, cum uiaticum  ei properanter afferrent, confessione dicta communicauit. At illi cum eum efferre uoluissent et ad domum infirmorum portare: Sinite me, inquit, sanctas uirgines prius inclamare. Ipse enim sciunt quia, quamuis alias nefandissimus, mulierem tamen non noui. Interea cum alte eiulasset, Notkero accurrente, manus illi porrexit: Tibi, inquit, domine mi, et sanctis uirginibus quas semper amabas, animam peccatricem commendo. At ille iactans se circa eum: Sancte, inquit, uirgines, in uobis confisus, fratris ipsius crimina super me tollo et ambos nos uobis committo. Et hec dicens flebat et eiulabat. Cumque ille efferretur pre foribus ecclesie, quiete petita. Notkerum manu arctissime stringens, omnibus preces effundentibus, emisit spiritum. Inter exsequias Notkerus eum lauit, in feretrum collocauit, obsequium faciens totam eius sepulturam ipse procurauit, semperque, quoad uixit, duo ipse monachi officia testatus est persoluenda. Completorium ipso  obitus uiri die dum finiretur, patrum quidam simplicior precem, in qua inest, ut sicut leti duximus diem, ita noctem quoque leti transigamus, dum recitasset, exsiliens uir Dei: Quid petis, inquit, frater admirabilis, quid petis? Sufficeret hodie diei malitia sua, et superabundaret, tu autem et nocti eadem precaris? Septima uero obitus hominis die cum pernoctans in ecclesia permansisset, circa tempus laudis nocturne parumper super genua pausans, uidet quasi Ratpertum suum se excitantem et dicentem: Dimissa sunt ei peccata multa, quia dilexit multum . At ille euigilans: unde, anime mi, unde hoc nosti? cum subiunxisset, quia modesto gradu ille exiit. At ipse putans eum ecclesiam, ut ibi licentius loqueretur, exire, dum eum extra uelum prosequitur,«  »neque ipsum, neque gressus eius ullum sentire poterat sonum; cereoque accenso quesiuit eum in lecto. Quem inuenit surgentem,  ut et ipse, sicut solebat, preueniret in maturitate et clamaret. Cereo exstincto ecclesiam rediit, Te Deum laudamus pre gaudio flens silenter cantauit . Die autem dato, querente Ratperto utrumne ad excitandum se nocte uenisset, quod uiderat amabili suo aperuit, tandem quoque et ceteros fratres res tanta non latuit.« Hic obseruare iuuat Ratpertum, tametsi docende iuuentuti prepositum, tamen a laudibus nocturnis non abtuisse, uti neque Notkerum, imo statam horam anteuertisse. Ceterum Wolo Notkeri Balbuli ex sorore nepos a fabuloso Ekkehardo appellatur filius comitis Kiburgensis.

11. De obitu Ratperti Ekkehardus Iunior ita persequitur. »Ratpertus uero, et ipse sanctus, circa claustrum sancti Galli cum languidus iret, nec tamen docere desineret, quadraginta discipulis quondam suis canonicis, tunc quidem presbyteris, loco propter festum aduenientibus, animam singulis in  manibus commisit: quorum quisque ei triginta missas obituro promiserat. Sicque ille letissimus Deum, uti se diutius morbo coqueret rogans, panis nitidus factus, inter discipulorum manus in paradisum, ut credimus, transiit: pro quo Notkerus et Tutilo preter ceteros fratres dolentes qui post eum relicti sunt, multa fecerunt.« Scripsit litanias editas apud Canisium Tomo u, pag. 742, et librum de Casibus monasterii sancti Galii, a tempore B. Columbani ad Salomonem Abbatem, apud Goldastum.

12. »Tutilo uero cum apud Mettensium urbem celaturas satageret, peregrini duo sancte Marie imaginem celanti astiterant eleemosynamque petebant. Quibus cum nummos clam tribueret, diuertentes ab eo clerico cuidam astanti aiebant: Benedictus Domino uir iste qui nos hodie bene consolatus est! Sed estne soror eius, inquiunt, domina illa preclara, que ei tam commode radios ad manum dat et docet quid faciat? Ille uero miratus quid dicerent, cum  nuperrime ab eo digressus nil tale uidisset reuertitur, et quod dixerant uelut ad momentum et in ictu oculi contemplatur. Ait autem illi clericus et peregrini: Benedictus, tu Pater, Domino, qui tali magistra uteris ad opera! qui cum ipsos quid dicerent nescire assereret, uehementer in illos inuectus, ne cui tale quid dicerent, interminatur. In crastinum autem, cum gloriam talem de se plures audirent dictitare, subtrahens secessit de medio, neque iam ultra in urbe illa operari uolebat. In bractea autem ipsa aurea cum reliquisset circuli planitiem uacuam, nescio cuius arte postea celati sunt apices:« . »Sed et imago ipsa, sedens quasi uiua, cunctis inspectantibus, adhuc hodie est ueneranda . . . De obitu autem eius«  »quia nichil constans comperimus, hoc solum quod ad gaudia eum migrasse confidimus, indubitanter asserimus. Eius obitus contigit u Kal. Aprilis.«

13. »De Notkero que reliqua sunt audenter narrabimus,  quoniam illum Spiritus sancti uas electum nequaquam dubitamus. Remansit ille sanctissimus uterinis in spiritu uiduus et orbus, tandemque malum illi, quo dolore cordis intrinsecus tactus est, accidit. Epistolas canonicas Grecas, a Liutwardo uercellensi episcopo petitas, multis sudoribus ille exemplauerat. Et ecce Sindolfus«  »magnus iam et prepotens in loco, codicem illum delicate scriptum casu incurrens furatus est, et singulas quaternionum, sicut hodie uidere est, cultro decisas discerpsit atque deprauauit, et iterum complicans in locum, ubi eas fuerat furatus, reposuit.« Hec sunt que de Notkero, Tutilone et Ratperto commemorat Ekkehardus Iunior in capite 3. Subiicit deinde quas quisque odas seu Sequentias composuerit et ad concentum formauerit. Nec plura de Notkeri obitu loquitur; sic uero Hepidannus: »Anno 912 Notkerus magister obiit.« Keroldus eius discipulus piissimus,  teste eodem Ekkehardo cap. 14, »sepultus est non longe a Notkero Balbulo, magistro quondam suo, sibique amicissimo.« In Necrologio Notkeri obitus ita exprimitur: »uIII Idus Aprilis obitus Notkeri, qui Sequentias composuit, in cuius anniuersario datur minor stoupus [scyphus] de Balnea-stupa retro muros, et de aliis duabus domibus sibi adiacentibus et hortis superpositis, que pertinent ad ecclesiam sancti Petri.« Corrigendi itaque Wion et alii, qui eius obitus diem ad uI Idus collocant. Epitaphium eius sic habet apud Bollandianos:

Ecce decus patrie Notkerus, dogma sophie,
   Ut mortalis homo conditur hoc tumulo.
Idibus octonis hic carne solutus Aprilis,
   Celis inuehitur, carmine suscipitur.

Inter macrobios ponitur ab his qui eum a tempore Caroli Magni uixisse putant cum fabuloso Ekkehardo: nec melius sentiunt qui Notkero Balbulo  cecitatem affingunt cum eodem Ekkehardo, cum id Notkero medico tribuendum sit.

14. Notkerus Balbulus uarias composuit sequentias, id est rhythmicas preces, quales ad missam ante euangelium in festis solemnioribus cantari solent. Sequentiam de Spiritu sancto incipientem ab his uerbis: Sancti Spiritus adsit nobis gratia, ei tribuit Ekkehardus sequioris uite scriptor, atque hanc a Notkero missam fuisse Carolo imperatori qui hymnum ueni, Creator, a se compositum eidem remiserit, ubi quod de Carolo dicitur falsum esse constat. uerius est quod idem auctor subdit piam illam de Spiritu sancto sequentiam, ueni, sancte Spiritus, compositam fuisse ab Innocentio papa III, cuius tempore uiuebat. Ex omnibus porro Notkeri scriptis precipuum est Martyrologium a Canisio editum Tomo uI. Tempus scripti operis assignat Notkerus ipse ad uII Kal. Maii in hec uerba: »Quod idcirco significandum putaui, ut patriarcha noster Hatto Maguntiacensis, qui hoc anno item ab incarnatione  Domini . . . caput eius«  »et aliud quoddam membrum, cum plurimis et maximis sanctorum reliquiis in Alemanniam ad nouum monasterium suum a Formoso apostolico impetratis asportauit.« Annus quidem non exprimitur in codice quo usus est Canisius, sed ex Formosi pontificatu, qui ab anno 891 in annos quinque Romane sedi prefuit, preter propter intelligi potest. De Hattone infra. uide ad X Kal. Iunii, ubi de reliquiis sancti Desiderii uiennensis episcopi ab Adone anno 870 missis per Beroldum presbyterum, qui adhuc superstes erat.

15. Preterea litteras alphabeti, que olim in modulatione significanda usui erant, cuidam amico querenti Notker Balbulus dilucidauit, ex Ekkehardo Iuniore cap. 4. Lantberto nomen erat illi amico, apud Canisium Tomo u, pag. 739, et apud Goldastum. Idem Notkerus Psalterium Arnulfo imperatore in Alamannicam linguam transtulit, tanta uerborum  difficultate, ait Ioachimus uadianus apud Goldastum lib. II, de Monasteriis Germanie, ut nonnisi ab attento lectore intelligi queat. Specimen eius lingue in oratione Dominica et apostolico symbolo post idem Psalterium scripto refert idem uadianus pag. 47. Notkeri uarios hymnos refert Canisius in Tomo u a pag. 769, et pag. 790 fragmentum uite sancti Galli ab eodem Notkero tribus libris metrice scripte. Meminit istius operis Notkerus ipse in epistola ad Liutwardum uercellensem episcopum et sancti Galli abbatem, quam ex ms. codice Cluniacensi eruit noster Stephanotius .

Liutuardus is est uercellensis episcopus, Caroli Crassi imperatoris cancellarius, cui Pauli apostoli Epistolas Grecas Notkerus, ut superius dictum est, destinauerat. Eidem Sequentias dedicauit, apud Canisium Tomo u, pag. 758. Monasterium de Gimedia est Gemeticense , in Neustria ad Sequanam  infra Rothomagum, quod a Nortmannis, teste Wuillelmo Gemeticensi, uastatum est anno 851, quo tempore Notkerus iuuenculus erat. Atque uel inde patet eum ad Caroli Magni tempus non pertinuisse, nec ita longeuum, ut plerique fingunt, exstitisse. Scripta est autem hec epistola ante annum 887, quo Carolus Crassus imperio et uita cessit, Salomone necdum santi Galli abbate. Post superiorem epistolam sequuntur hymni sub hoc titulo: Incipit liber hymnorum Notkeri Balbuli cenobiole sancti Galli, nempe in Natali Domini: Dies sanctificatus; de sancto Columbano: A solis occasu; et de sancto Gallo: Christe, sanctis unica spes.

16. Postremo Goldastus existimat, nulla allata ratione, Notkerum Balbulum auctorem esse duorum librorum de Rebus bellicis Caroli Magni ad Carolum Crassum imp. sub nomini monachi S. Galli editis. Certe consentit tempus, fauentque hec uerba in lib. II, cap. 26. His igitur que ego balbus et edentulus . . .  explicare tentaui, etc. uerum magis grauis ac seuerus uidetur Notkeri genius in Martyrologio suo, quam ut eidem duo isti libri tribui debeant. Non parum tamen momenti habere debet hic locus. Simili enim modo Notkerus se balbum dixit supra num. 2, in hymno de S. Stephano. Quidquid sit, emendandus est locus in lib. II de Rebus Caroli Magni cap. 8, Apud quem et dominus meus Gallus, ubi legendum Grimaldus, quod prima tantum littera initiali in codice ms. indubie designatum erat. Grimaldus uero abbas erat sancti Galli primis Notkeri annis.

17. Restat agendum de Notkeri nostri cultu, cuius litteras Canisius et Goldastus ediderunt. et ex eis Papebrochius. Iuerat quondam Romam uodalricus abbas sancti Galli, eo missus a Frederico secundo ad Innocentium III. Peractis missis, quibus apostolicus interfuit presente abbate, de Notkero Sequentiarum auctore quas quidem forte legerat, sciscitatur  pontifex, et quomodo dies anniuersarii eius celebraretur, et an denique festiuitatem eius agerent. Respondit abbas, Notkerum simplicem monachum fuisse, ex nobilissimis terre parentibus ortum, ualde eruditum ac sanctum: ceterum »priuatim tantum agi de eo, sicut pro alio defuncto. His uerbis papa commotus, O nequissimi, inquit, malo uestro tanti, tam sanctissimi uiri, qui erat plenissimus Spiritu sancto, quod huius festiuitatem non celebratis infelices eritis.« Ita in posteriori Notkeri uita et in Gestis uodalrici abbatis. Res tamen infecta mansit ad pontificatum Iulii II, qui mandauit Hugoni Constantiensi episcopo, ut de instituendo Notkeri festo et officio inquisitionem faceret, ac pro sententia sua decerneret, ita tamen ut ex his que fecisset, decreuissetue, aut ordinasset, »predictus Notkerus propterea canonizatus aut approbatus non censeretur.« Hugo id officii demandauit Ioanni Zwicho canonico Constantiensi, tum eius defectu Leonardo Altwegero notario anno 613. Demum ipse Hugo absoluta inquisitione  permisit abbati et conuentui, »et quibuslibet aliis personis, ut una die cuiuslibet anni per eos eligenda, uel die qua beatus Notkerus ab hoc seculo migrauit, festum confessoris minoris, ac missam et officium eiusdem beati Notkeri a primis uesperis usque ad secundas uesperas eiusdem diei, in dicta capella sanctorum Petri et Pauli ac eiusdem monasterii, necnon aliis ecclesiis et capellis eidem monasterio subiectis, cuiusuis licentia minime requisita, solemniter celebrare, et facere celebrari possint et licite ualeant,« ita tamen ut, »prout Iulius papa secundus in litteris suis uoluit, idem beatus Notkerus propterea canonizatus aut alias approbatus non censeatur.« Actum id Iulio mortuo, nimirum anno 1514 sub Leone X.

18. Antequam Notkerum dimittamus, de duobus aliis Notkeris hoc loco paucis agere iuuat, nempe de Notkero abbate et Notkero episcopo Leodicensi. Notkerus Balbulus uiuendi finem fecit, Salomone  abbate, qui anno 919 et ipse uiuere desiit. Anno 921 successit Hartmannus; huic uero post biennium Engilbertus. Anno 933 Thieto abbas efficitur, isque anno 942 abbatiam Craloni fratri suo uterino resignauit. Eius tempore Anno in abbatiam, uir alioqui frugi, intrusus est, anno uno et dimidio. Anno 959 Craloni mortuo suffectus Burchardus, Notkeri precessor, cuius tempore cum sinistra de sancti Galli disciplina suspicio oborta esset, iussu Ottonis Augusti uisitatio loci facta est. Id paucis refert Hepidannus in hunc modum: »Anno 968 aduentus et immissio octo episcoporum ac totidem abbatum in monasterium sancti Galli ad examinandam uitam nostram et regule obseruationem. Qui, Deo dante, optima testimonia daturos polliciti fratresque facti, caritatiue abierunt.« At totam rei geste narrationem, lectu quidem, presertim monachis, haud infructuosam aut indignam, fusius exponit Ekkehardus Iunior in capitibus 10 et 11, ex quo episcoporum  nomina discimus. Primus Henricus Treuerensis archiepiscopus, cui summa rerum commissa, tum Arnolfus Tullensis, Dietricus Metensis, Hiltebaldus Curiensis, Poppo Herbipolensis, Palzo Spirensis et Erpho Wormatiensis episcopi. Abbates nominantur Kebo Lauressensis, Kerho Wirzinburgensis, Milo Elewangensis; ceterorum nomina ignota. Isti uisitationi causam prebuit abbas Augiensis qui et ipse uisitationi intererat; Ruodmannus, qui sancti Galli monachos, quasi minus regulares, ad Hadwigam Henrici ducis filiam, que Sueuorum post Burkhardum uirum dux erat, detulit traduxitque. Id ipsa retulit ad Ottones patrem et filium, in quorum aula Ekkehardus tunc capellani munere fungebatur, dum Ekkehardus alter decani munus apud S. Gallum obiret. Et Otto filius ad delectos episcopos et abbates: »Ite, inquit, uos nominati episcopi cum abbatibus, cenobii sancti Galli monachos qui infamantur correcturi.« Ad hec Arnolfus Tullensis; rem arduam esse atque ex inuidia profectam; se uotiuum isthuc  nuperrime adiuisse; ceterum similem caritatem uix alibi se inuenisse: non unius tramitis et regule uia celum scandi. Tum Hiltebaldus Curiensis: »Omnia que ibi noscuntur, pie rex, laude digna sunt, ait, preter quod ibi habent quedam sua, et carnium aliqui illorum utuntur eduliis, et hec ipsa quidem abbatum suorum, ne deficerent, semper egerunt permissis.« Ad hec: »Enimuero si de suo, ut asseritis, rex ait, uiuunt, id ipsum secundum regulam Benedicti ut faciant, quantum potissime poteritis, ut agatis uobis omnibus iniungimus. Et quoniam et nos quidem aliquos de ipsis uenerabiles agnoscimus, non hostiliter eos aggredi libet, sed tot consultores quidem amicissimos dirigimus, ut infirmo fratri meo abbati, quoniam pater meus filium eum uocat, adminiculo sitis, ut bona multa que faciunt, ad Benedicti regulam deinceps uergant.« Eunt illi lege ab Ottone patre data, ut Burchardo abbati, qui nepos eius erat, parcerent, neque eum  abiicerent. Eunt illi ad locum, ubi plerique nutriti fuerant, Dietricus et Palzo preter alios. Abbas in medium uocatus iubet Ekkehardum decanum ac Notkerum medicum surgere, atque instituti sui disciplinam edicere. Quibus auditis Kebo abbas Laurishamensis et abbates episcopis: »Enimuero, aiunt, hec omnia que audiuimus, Benedicti sunt regule, preter hoc solum quod secundum illam laborant, secundum illam autem non uegetantur. Sed et hoc ipsum eis causa est, ut undecunque querant quo uitam sustentent. Que quia abbatis permisso quesita, ubi iusserit, reponunt, et ad eius nutum et arbitrium his quecunque sunt utuntur, contra regulam non esse ueraciter affirmare ualebimus. Tandem placuit omnibus, quidquid quisque priuati haberet. in communes officinas in fide deferret; carnibus omnes, preter quibus regula indulget, abstinendo; mensas, etiamsi paupertatis sint, simul habeant.« Ceterum Henricus archiepiscopus pollicetur se daturum  operam, ut Ottones loci penurie prouiderent; quod et factum est. »Letis ob hoc omnibus itur in ecclesiam; recepti manibus singuli in libro uite scribuntur.« Illis abituris, »pergunt Fratres in ecclesiam ad dandas abeuntibus prospere uie preces, et recipiendas a tot episcopis benedictiones, data prius confessione, et a stolatis remissione.« Postquam legati omnia ad Ottones perorarunt, mittitur Kebo Laurishamensis, qui que apud S. Gallum deerant sarciret, et »de scriniis regum sexaginta argenti librarum rata pondera deferret.«

19. Paulo post Burchardus abbas regimine sponte cedens, ad capellam sancti Galli sese inclusit, »et Notkerum pro se, Ekkehardo fauente, Notkeri medici ex sorore nepotem eligi rogauit, et regibus eum pro se inthronizandum direxit.« Littere hac de re directe ad Ottonem; quas cum Otto filius patri obtulisset, »et a patre sigillum recludere iussus, ipsi illi  in manum dabat.«  Litteras Otto Iunior perlectas »patri et matri« Adalheïde »fidus interpres reponens insinuauit, et ut petita facerent, rogauit.« Ekkehardus capellanus, »notularum peritissimus,« uerba ultro citroque prolata, in tabulis notauit. Otto pater, quem Otto Iunior Leonem uocabat, legatos postridie introductos, »Bonman habere Romanisce dixit.« Tandem pastorali ferula quam Burchardus miserat recepta, »condicto quidem tali eam Notkero dedit, ut uiuo abbate suo, sicut ipse uellet, illam curaret nichilque capitale absque eius nutu, et Ekkehardi Notkerique consilio ageret. Et continuo, meus, eris, ait manibusque receptum osculatus est; moxque ille Euangelio allato fidem iurauit: dimissoque eo in ecclesiam ad Te Deum laudamus; milites Galli [id est S. Galli] qui aderant reuerso, coram se accitos iurare iussit.« Notkerus apud S. Gallum »gratanter ab omnibus susceptus, Burchardique manu in sedem potentie locatus, colloquium in capituli domo facere basilicam  egreditur, ibique in sancti Benedicti uicem ab omnibus electus,« optime postea se gessit, et Kebonis abbatis Laurishamensis »doctrinam paulisper sopitam sollicite excitauit.« Hec omnia ex Ekkehardo Iuniori capitibus 12 et 16. Ad reliquam loci disciplinam quod attinet, »quotannis more Romano officia apud sancti Gallenses mutari solebant, cap. 15. Claustrum uero ab antiqua Patrum memoria tante uenerationi est habitum ut nemini uel potentissimorum seculi canonicorum seu laicorum introitus uel etiam introspectus eis licuerit,« cap. 16. »uidi egomet,« inquit Ekkehardus, »ante tempora que a Gallis patimur monachorum schismatis, comites aliosque potentes, loci quoque milites, pro dilectione festis diebus crucem nobiscum per claustrum sequendo, iuuenes et senes quosdam ad cingulum barbatos, monachicis indutos roccis [id est cappis supra  num. 3] nobiscum quaqua iuimus ingredi.« Quod de Gallis ait Ekkehardus, id intelligendum de Sandrado Treuirensi monacho, Ottoni patri carissimo, qui restituende apud S. Gallum discipline obtentu Sancti-Gallensibus non parum negotii facesserat. Hec fusius persecutus sum, quoniam multa in his occurrunt ad res monasticas illustrandas. Ekkehardus Iunior desinit in Notkero abbate, qui anno 973 abbas renuntiatus, ex humanis excessit anno 981, teste Hepidanno.

20. uenio tandem ad Notkerum Leodicensem episcopum, cuius acta in Gestis episcoporum Leodiensium prolixe referuntur, sed nulla monastice eius professionis mentione facta, neque apud Sigebertum, qui pontificatus eius initium reuocat ad annum 971, quo anno Eueraci mortem locat Chronicon Magdeburgense, at anno sequenti Notkeri successionem. Idem Chronicon Notkerum S. Galli prepositum fuisse declarat ad annum 1008, his uerbis:  »Notkerus Leodicensis episcopus, et prius monasterii sancti Galli prepositus ad Christum migrauit.« Eum bone memorie episcopum uocat Baldericus in Chronici Cameracensis lib. I, cap. 110; Notgerus in gestis episcoporum Leodiensium, perpetuo Notkerus in diplomatibus appellatur.

21. De Notkero Balbulo pene pretermiseram quod Goldastus in Tomo II Rerum Alamannicarum obseruat pag. 195, nempe ipsum scripsisse »Historiam S. Galli et subsequentium temporum usque ad suam etatem, in morem Ciceronianum, id est, per dialogos:« quam historiam ait »exstare in Palatinatu apud uiduam Wolfgangi Wecteri Sanctigallensis.« Idem Goldastus eidem Notkero chartas quasdam attribuit pag. 6, quas uice Winidhardi monachi ac cancellarii scripserit. Sed de his satis.





B. NOTKERI BALBULI SANCTI GALLI MONACHI DE INTERPRETIBUS DIuINARUM SCRIPTURARUM LIBER.




NOTATIO NOTKERI DE ILLUSTRIBUS uIRIS QUI EX INTENTIONE SACRAS SCRIPTURAS EXPONEBANT, AUT EX OCCASIONE QUASDAM SENTENTIAS DIuINAE AUCTORITATIS EXPLANABANT SCRIPTA AD SALAMONEM, DISCIPULUM SUUM, POSTEA CONSTANTIENSIS ECCLESIAE EPISCOPUM.

 Cum prudens sis et prudentis nomen heredites, miror te res ineptas repetere, quod tibi quia dissuadere nequeo quod hortaris, aggrediar, prius improperando commonens; quia, si me audisses, omnes auctores nostros notissimos haberes. In hoc autem et mee stultitie et tue uerecundie consulendum putaui; ut, cum ego utilia possim scribere et tu optima sis dignus accipere, in talibus ineptiis nomen  utriusque sub clausura silentii premeretur. uide ne tu nos diffamare uelis uilissime.



CAP. I.---De iis qui in Genesim, Exodum, Leuiticum, Numeros, Deuteronomium, etc., scripserunt.

Si scire desideras quid Hebrei de historica Geneseos explanatione sentiant, scrutare librum Hieronymi qui intitulatur: Hebraicarum Questionum, iuxta Septuaginta duntaxat Interpretum translationem;  si uero moralitatem requiris, Origeni intende; si disputationem Augustini duodecim libros peragrare non lasseris; si defensionem Creatoris et antiquorum Patrum contra blasphemias calumniatorum, lege eiusdem Augustini libros duos aduersus Manicheos, et alios duos contra Faustum, et undecimum, duodecimum, decimum tertium, decimum quartum ipsius de Ciuitate Dei, prophetico Spiritu conscriptos; si creaturarum pulchritudine delectaris, Exameron Ambrosii, ut iocularis es, pro ludo relegere consuescas; si medulla eiusdem libri dulcissima pasci uolueris, et ipsius ratione ueritatis iocundari cupieris, Bedam tenacissima memoria retinere labora. Quod si excerptum Paterii, quod de libris beati Gregorii per ordinem singulorum librorum deflorando  confecit, unquam reperire potueris, illud tibi ad omnimodam sufficiet sapientiam. In Exodum et in Leuiticum homilias Origenis mire disputatas ediscere labora; in totum Eptaticum septem libros Augustini Questionum, et alios sex Locutionum de diuersitate interpretum. Et quod pre omnibus utile tibi puto acquirere, Eugippium, qui ex omnibus libris profundissimi et penetrabilissimi eiusdem Augustini in omnem auctoritatem Scripture utilissimum et ualde necessarium uolumen collegit, in quo multa mysteria de Genesi, de Exodo, de Leuitico, de Numero, de Deuteronomio, Iosue, et Iudicibus, Samuele et Malachim, et prophetis reserata reperies: Licet in omnes prophetas laborantissimus et desudantissimus studioso lectori sufficiat Hieronymus,  cuius si uolueris esse discipulus, fastidium quod tibi de librorum tedio coaluit, reticere debebis, ut feruentissima lectio feruenti congruat discipulo. Hec de lege et prophetis.



CAP. II.---De his qui Psalterium, Prouerbia, Ecclesiasten et Cantica canticorum exposuerunt.

De hagiographis uero in sequenti doceberis: quorum primum est Psalterium iuxta circumcisionem. Apud nos uero propter Christum ex eo natum, Dauid est caput omnium prophetarum. In cuius librum plurima multi senserunt. De quibus primus et precipuus est Origenes apud Grecos, Augustinus apud nos, ex cuius libris Prosper, ut accepimus, Aquitanus episcopus, utilissimum uolumen studiosis excerpsit, cui multa de aliorum opusculis intexuit,  ut statim in principio prefationem de homilia sancti Basilii posuerit. In eumdem librum et Arnobius rhetor sui nobis ingenii monumentum reliquit. In ipsum et Hilarius Pictauiensis episcopus scripsit. In cuius explanationem Cassiodorus senator, cum multa disseruerit, in hoc tantum uidetur nobis utilis, quod omnem secularem sapientiam, id est, schematum et troporum dulcissimam uarietatem in eo latere manifestat. Super omnia uero ad intellectum huius prophetie iuuat, si quis Psalterium quod beatus Hieronymus de Hebraico in Latinum uertit memorie commendare uoluerit. In Prouerbia Salomonis Hieronymus breues sententias dereliquit, que quasi paucissima grana causa segetum fuere  maximarum quas Beda noster demessuit et collegit. Scripsit idem Hieronymus in Ecclesiasten iuxta traditionem Septuaginta Translatorum, hoc est, uulgatam Interpretationem. Hebrei enim dicunt eos non amplius interpretatos fuisse quam Moysi quinque libros. Huic ergo expositioni acutissime debes intendere, ut eam ad intellectum moderne lectionis possis deriuare quia nichil aliud apud Latinorum aliquem super eumdem librum reperies, nisi tantum pauca testimonia in libris beati Gregorii cum expositione posita. In Cantica canticorum interpretatur sanctus Hieronymus duas homilias Adamantii, in quarum prefatione hoc premisit: Origenes, cum in ceteris alios uicerit, in Canticis canticorum seipsum uicit. Quam interpretationem,  quia ipse morte preuentus, nobis transferre non potuit; hanc tibi uicissitudinem nostri laboris et multimode seruitutis impono ut si aliquando sumptibus abundaueris et alicuius hominis Latina et Greca lingua eruditi amicitia usus fueris, ab eo extorqueas ut explanationes latinis, et barbaris pro maximo munere uel preda famosissima transferre non grauetur. Interim lege Libellum Iusti Lugdunensis episcopi in epithalamium, breuem quidem uerbis, sed spiritualibus plenum sententiis. Quod si Romana facundia barbarorum hominum scripta contempserit, nobis barbaris expositio Bede in eumdem librum sufficere debebit. Quem naturarum dispositor Deus, qui quarta die mundane creationis solem ab oriente produxit, in sexta  etate seculi nouum solem ab occidente ad illuminationem totius orbis direxit. Si uero Romanarum etiam deliciarum opipari conuiuio delectaris, quidquid Gregorius papa dulce super hoc respersum latissime reliquit, idem Beda in breuissimo ferculo auidis glutiendum composuit.



CAP. III.---De interpretibus libri Sapientie, Iesu filii Sirach, Iob, Tobie, Esdre, Iudith, Esther, Paralipomenon et Machabeorum.

De libro, qui Sapientia Solomonis inscribitur, nullius auctoris expositionem, nisi tantum per occasionem aliorum librorum pauca testimonia explanata cognoui; quippe qui ab Hebreis penitus respuitur et apud nostros quasi incertus habetur, tamen, quia priores nostri eum propter utilitatem doctrine  legere consueuerunt, et Iudei eumdem non habent, Ecclesiasticus etiam apud nos appellatur. Quod de hoc, id etiam de libro Iesu filii Sirach sentias oportet, nisi quod is ab Hebreis et habetur et legitur. Difficillimum librum beati Iob prophete ab omnibus magistris anterioribus intactum apostolicus noster Gregorius ita exposuit, ut super historie fundamentum moralitatis construeret edificium, et anagoges imposuerit culmen prestantissimum. Cui libro tam multa de omnibus diuine auctoritatis scriptis testimonia intexuit et intexta dissoluit, ut huius occasione uetus et Nouum Testamentum uideatur exposuisse. Quod si propter inopiam rei familiaris, uel secularium rerum occupationem, uel  etiam palatii assiduitatem et militie laborem tibi aspirare non suppetit aut uacare, excerptum Ladkeni Hiberniensis inquire, et post explanationem testimoniorum in medium adductorum nichil tibi inuenies ad plenum intellectum deesse. In diuersis etiam locis diuersa tum collecta, tum excerpta de hoc et aliis scriptis, si requisieris, inuenire poteris de quibus postea dicetur. In librum Tobie et Esdre Beda presbyter aliqua scripsit magis iucunda quam necessaria, quippe qui simplicem historiam uertere conatus est in allegoriam. De libro Iudith, et Esther et Paralipomenon quid dicam, a quibus uel qualiter exponantur, cum etiam ipsa in eis littera non pro auctoritate, sed tantum pro memoria et admiratione habeatur? Idem de Libris Machabeorum  suspicari poteris.



CAP. Iu.---Quinam Noui Testamenti libros ex professo interpretati sint.

De Nouo autem Testamento scire debebis, quia licet remotis littere grossioris integumentis lucidum cunctis ad intelligendum uideatur, nusquam tamen periculosius erratur, nisi reuerentissima humilitate discatur. Ergo in Mattheum Hieronymus tibi sufficiat; in Marcum pedissequum Matthei, Beda pedissequus Hieronymi; in Lucam soligradum Beda latigradus, adeo ut omne quod ipsum reperit Euangelium, uolumen compingeret in unum. Ioannem Celipetam nubiuolus Augustinus paribus alis insecutus est. Preter hec est liber Augustini de Sermone Domini in Monte secundum Mattheum. Alius Questionum  in totum Euangelium. Insuper et Eugippi Collectarium. Preterea Homilie Ioannis Chrysostomi, Origenis, Augustini, Gregorii, Maximi, Leonis, Bede et responsiones Hieronymi ad interrogationes Algasie et Denobie: si tamen mox sacerdos futurus, dignaris legere libros ad eruditionem feminarum directos. Sed tu, iuuenculus, non dedigneris legere quod Hieronymus senex dignatus est scribere. In Epistolam ad Romanos multa et mira scripsit Origenes, quibus aduersarii eiusdem praua quedam inseruerunt, quorum unum, sicut nuper tibi in aurem diffudi, ipse in eodem uolumine acerrime condemnat. Ambrosius Mediolanensis episcopus in Euangelium secundum Lucam, et in omnes Epistolas Pauli breues commentarios reliquit;  sed explanationem ad Hebreos Epistole eius uolumini insertam non eum scripsisse multi contendunt, quod et ueritas comprobat. Item Pelagius breues sententiolas in easdem scripsit epistolas. Hieronymus latissimos tractatus ad Galatas, ad Titum, ad Philemonem dereliquit. Idemque Hieronymus et Augustinus episcopus, prout interrogati fuerant, de diuersis in Apostolum questionibus ualde proficuas conscripserunt epistolas. Super Actus apostolorum lege Bedam presbyterum; In Epistolam Ioannis, Augustinum, in qua explanatione qui sit Christianus agnosces. In septem epistolas  interpretationem Bede presbyteri require, et eiusdem dilucidationem  obscurissime uisionis potius quam reuelationis beati Ioannis; cuius tamen expositionis Augustinum, Hieronymum et Gregorium seminaria esse noueris; licet idem Beda sepissime Tychonii Donatiste se dicat explanationem suo uolumini inseruisse, in quo multa quoque Primasii discipuli sancti Augustini dicta posuit, ut facile potuerit aduertere qui eosdem tractatores curauerit recitare. Si glossulas uolueris in totam Scripturam diuinam, sufficit Rabanus Moguntiacensis archiepiscopus.



CAP. u.---De iis qui ex occasione disputationis proprie quasdam sententias diuine auctoritatis explanauerunt.

Hactenus de his scriptoribus dixisse sufficiat qui ex intentione sacras Scripturas elucidare conati  sunt. Nunc autem de his doceberis qui ex occasione disputationis proprie quasdam sententias diuine auctoritatis explanauerunt. Augustinus in libris innumeris quos conscripsit, prout se locorum et rerum obtulit occasio, omnem pene, imo uere, sanctam Scripturam exposuit. Cuius rei probamenta sunt libri Confessionum eius, numero tredecim. Liber optimus de Bono nature. De Utilitate credendi. Questiones de Prouerbiis Salomonis et ceteris Scripturis. Item de Gratia, de Libero Arbitrio, et Enchiridion, hoc est, de fide, spe et caritate, in quibus uel maxime intellectus Scripturarum elucet et in aliis mille libris ipsius, sicut ante nos dictum est: Si Augustinus adest, sufficit ipse tibi. Speculum eius require. Quid dicam de Cassiano? Si  tamen aliquando monachos fastidire desieris, qui in uiginti quatuor libris Collationum quos totidem senioribus Apocalypseos Ioannis comparat, ita et propter octo principalium uitiorum occasionem de lege et prophetis disputat, ut eum omnia tractanda suscepisse non dubites. Qualiter uero Euangelia et apostolorum scripta disseruerit nullus credere poterit, nisi qui lectioni earumdem collationum studiosus institerit. Quam tamen doctrinam professionis sue memor, Patrum sanctitati, non sue scribit industrie. Libri Isidori Hispaniensis episcopi, Etymologiarum nomine titulati, omnimoda te perficiunt scientia. Item Sententiarum eius utilissimus liber occurrit. Item alius de Patribus ueteris et Noui Testamenti. Item alius de Officiis et ordinibus ecclesiasticis,  qui tibi mox Dei gratia futuro sacerdoti maxime sunt necessarii, in quibus omnem rationem et nomina singularum festiuitatum et ieiuniorum reperies, ut preco Dei populis futuras stationes prenuntiare possis in Keriki quia si non annuntiaueris populo, qui speculatoris officium desideras ueneritque gladius et tulerit eum, ipse in iniquitate sua morietur, sanguis autem eius de manu tua requiretur .



CAP. uI.---De libris ornando sacerdotio necessariis, epistolographis, etc.

Ergo quia sese obtulit occasio ut in hoc loco de ministerio, quod subiturus esse te attentius instruere debeam, et me imparem tante rei agnosco, quippe  qui nec uitam propriam custodire, nec que aliquantum sentio idonee ualeo proferre, mitto te ad librum beati Gregorii pape, qui appellatur Regula pastoralis, sed meo, imo ut credo, eius et omnium sapientium iudicio melius et uerius Speculum nuncupari potuisset, in quo omnis homo seipsum inueniet quasi depictum, et precipue episcopi et presbyteri, ita ut omnis homo non solum sermones et opera, sed et cogitationes et affectus, quos quisque uel antea, uel in ipso sacerdotio conceperit, quasi uiuentes uel ambulantes ostenderit. In quo libro tam multa de Nouo et ueteri Testamento posuit et exposuit; ut si eum memorie commendaueris, omnium librorum scientia refertus esse uidearis. Ex hoc ergo trutinari debes et examinari utrum, ob anime tue salutem,  sacerdotium declinare, et eorum periculum quos corrigere nequiueris fugere, uel propter tui custodiam, quia ministerium ipsum uitiis te subiacere prohibet et eorum quos conuertere poteris lucrum subire debeas, uel ambire, licet hoc uerbum periculosissimum sit et fedissimum, nedum etiam in efficientiam apud Christianos ueniat et maxime sacerdotes. Habes Eucherium, nescio, utrum ipsum quem beatissimus Augustinus presbyterum ex Hispania ueteri morbo calculi laborantem per sanctissimum Stephanum in libro uigesimo secundo de Ciuitate Dei narrat curatum, an alium episcopum uel doctorem, qui multas et utilissimas interpretationes, tropologias et anagoges sacrarum Scripturarum proposuit et dissoluit. Quid dicam de Albino, magistro Caroli imperatoris?  qui, ut tu ipse fateri solitus es, nulli secundus esse uoluit, sed in gentilibus et sacris litteris omnes superare contendit. Ille talem grammaticam condidit, ut Donatus, Nicomachus, Domisitheus et noster Priscianus in eius comparatione nichil esse uideantur. Sed tibi stulto idem de dialectica, fide, et spe et caritate multa disputauit, adeo ut etiam in Euangelium Ioannis manum mittere presumeret. Scripsit enim ad amicos plurima, precipue ad Witonem. Epistolas uero eius tibi commendare non audeo, quia tibi puerulo cum supercilio scripte uidentur. Sed ego ita non sentio, quia ille iuxta auctoritatem suam qua omnes post regum potentissimum precellebat, et locutus est, et uixit et scripsit. Commendo epistolas Hieronymi non illius Greci pagani idololatre,  sed nostri ecclesiastici cultoris ueri Dei; in quibus omnem serietatem, miram ioculationem, Scripturarum sacrarum explanationem, uirginitatis et uiduitatis exhortationem, lapsorum subleuationem, clericorum et monachorum ac uirginum, imo et fornicariarum modernarum insectationem tam uehementem reperies, ut, si te ipsum clericum esse memineris, non sit quod monachis et sanctimonialibus obiicere possis. Sed unam illam etati, progenitoribus et proximis, indoli et ministerio tuo congruentissimam commendo epistolam ad Nepotianum, cognatum Heliodori episcopi, qui futurus post auunculum suum sperabatur episcopus, et subita morte prereptus est, ut secundum talem institutionem qualiter  eum instruxit uiuere studeas, et non post matris tue consobrinum anhelare ad episcopatum, sed timere et preparare te satagas ad conspectum Dei, quia, sicut omnibus, incerta est tibi hora exitus tui.



CAP. uII.---De metrorum, hymnorum, epigrammatumque conditoribus.

Si uero etiam metra requisieris, non sunt tibi necessarie gentilium fabule, sed habes in Christianitate prudentissimum Prudentium de mundi exordio, de martyribus, de laudibus Dei, de Patribus Noui et ueteris Testamenti dulcissime modulantem, uirtutum et uitiorum inter se conflictus tropologica dulcedine suauissime proferentem, contra hereticos et paganos acerrime pugnantem: Alcwinus uero, nomine  Auitus [ita Cod., alias Alcimus], licet historiam Geneseos quasi solam assumpserit, tamen omnia nostra dulcissimo carmine decantauit, et pulcherrimum librum de uirginitate ad sororem suam descripsit, et alium de Institutione mortalium, pro quo tu legisti Catonianum; sed quantocius facito tuum esse. Iuuencum et Sedulum oratorem, hymnosque Ambrosianos scio quia iam memorie commendasti. Quod si scriptores ecclesiasticos nosse desideras, inani labore tabescis, cum hodieque et usque in finem seculi non desint qui utilia scribere possint. Si tamen antiquos auctores nosse uolueris, lege librum beati Hieronymi de Illustribus uiris a sancto Petro usque ad seipsum, et Gennadii Toletani episcopi ab Ambrosio usque ad eumdem Gennadium. uale, et  aliquando tibi satis sit exhausti. Sed quid tibi auiditatem tuam imputo cum meam socordiam ipse reprehendo? Modo Deus, qui omnia tibi prosperat, Prosperum mihi perduxit ad memoriam, cuius epigrammata, licet inuitus, habes in corde descripta. Libros autem eius de uita actiua et contemplatiua nescis adhuc, quos si didiceris et obseruaueris  episcopatu dignissimus eris. Eheu! sed mihi tum quam molliter ossa quiescent! Iterum iterumque ualeto.



CAP. uIII.---De libro Consensus euangelistarum, et de Fide ad Petrum S. Augustini.

Lernee paludi, hydrino capiti, seu certe rogo flagrante te comparauerim, quorum singula, aliud, quo  crebrius obturatur sepius erumpit; aliud, succiso uno mille capitibus pullulascit; alius, quo plura ligna uorauerit, amplius uoranda desiderat: Ita et tu, cum in uno tibi satisfecero, alia et alia noua et impossibilia debilissime ceruici subeunda non exhorrescis, non times, non expauescis, non saltem misericordia motus desinis imponere. Apto ergo infirmos humeros graui sarcine, pii prouisoris mei est hac me quandocunque releuare. Quod tamen ita dictum noueris ante Deum, ut si que mihi fraterne iniungere et non imperatorie uolueris imponere, quoad uiuam, ad uoluntatem tuam cupio promptissimus esse. Ordinatione Dei  non humana uoluntate factum est quod libri sancti Augustini de Symphonia, ut ipse  illis nomen imposuit, uel anaphonia euangelistarum, ut aduersarii garriunt, incommemoratos reliqui, quatenus de his modo latius aliquid instruere te occasionem capiam. Primus itaque ex eis non de sui materia, sed de sequentibus nomen accepit; ipse enim, quodcunque ei uocabulum imposueris, omnia supergreditur. Quod si enim galeam uel thoracem ueteris ac Noui Testamenti nuncupare uolueris, hoc nomen ipsi minus idoneum reperies, cum eum contra hereticos et omnes idololatras, sed et falsos fratres clypeum ereum clauis aureis compactum et argento purissimo uestitum esse, seu nimium ignitum contra ligna arida, fenum, stipulamque , didiceris, uel armamentarium omnimodi generis telorum aduersus humane spiritualisque nequitie cetum   oculis et experimento probaueris. De sequentibus autem quid loquar? qui ita ueritatis ipsius ratione subnixi sunt ut si eos memorie commendaueris omnibus semper et ubique Euangelii contradictoribus ipse iam filius Euangelii contradicere possis; in quibus et multas sententias cum lucidissimis explanationibus positas inuenies. Est etiam alius liber eiusdem Augustini de Fide ad Petrum diaconum ita dispositus ut, si eum firmiter comprehenderis, inuictum te aduersus omnes hereses, que hactenus exorte uel post oriture sunt, reddat uictoremque constituat.



CAP. IX.---De libris S. Prosperi Aquit.

Pulcherrimo operi Prosperi de Promissis et Predictis  Dei operam impende, quod ipsum noueris regulam omnium diuinarum Scripturarum, quid in his tantum historice factum, quid historice quidem factum, sed quomodo moraliter, uel iuxta anagogen sit factum, quid tantummodo futurum et quid in hoc tempore, quid sub Antichristo uel post eius perditionem, quid in futuro seculo reprobis et electis communiter predictum, quid solis electis specialiter sit promissum. In quo uolumine multa uera etiam ex libris ethnicorum de consummatione seculi et commutabilium translatione utiliter inserta reperies. Item libris eiusdem de Gratia et Libero Arbitrio acutissime intende, quos ille ex innumeris sancti Augustini et aliorum Patrum libris quasi in breuissima tabula quamdam, uel potius ueram cosmographiam  depinxit; quia uidelicet homo non iuxta philosophos minor est mundus, sed maior, cum non homo propter mundum, sed mundus propter hominem sit factus.



CAP. X.---De iis qui uitas et passiones apostolorum ac martyrum conscripserunt.

Preterea debes agones et uictorias sanctorum martyrum diligentissime perquirere, ut eorum exemplo non tantum illecebras mundi respuere, sed et animam pro Christo ponere et cruciatus corporis pro nichilo ducere, Dei gratia et sancti Spiritus inhabitatione, consuescas: primumque precipuorum apostolorum Petri et Pauli, Andree et Iacobi fratris Ioannis, sed et Iacobi fratris Domini. Historiis  uero que sunt de Andrea et Ioanne, sed et passionibus reliquorum Apostolorum, auctoritatem derogat Ecclesia. Quarum tamen passionum Bartholomei uerisimillimam, seu certe ueracissimam noueris. Historia uero de Petro et Paulo, et eorum discipulis Processo et Martiniano carcerariis, Nicomede presbytero, Nereo et Achileo, Marone, uictorino, Euticete, Marcello, Petronella, Felicula, Domitilla, Potentia et Euphrosyna, pro omnium edificatione legitur. Sed et liber Herme, qui Pastor inscribitur, liber autem sub nomine Clementis respuitur. Post apostolos sequitur passio de sancto Clemente. Dehinc mirabilis liber de sancto Alexandro, Euentio et Theodulo, Hermete, Quirino et ceteris.



CAP. XI.---De chronographis ecclesiasticis et bibliothecariis.

 Est et historia, que dicitur Ecclesiastica, Eusebii episcopi Cesariensis, et Hieronymi nostri a natiuitate Domini, non solum omnimodas per orbem terrarum sanctorum passiones continens, sed et alia quecunque memoria digna uidebantur usque ad ipsum Hieronymum, qui, quod mihi iniunxisti, de paucis ipse scripsit librum de Illustribus uiris omnium a se ipso usque ad sanctum Petrum, commemorans quid singuli scriptum reliquerunt. Post quem, Gennadius Toletanus episcopus alium non dissimilem usque ad semetipsum composuit. Est et alia historia, que Tripartita nuncupatur pro eo quod Cassiodorus senator Romanus de tribus scriptoribus, Socrate uidelicet, Sozomeno et Theodorito  que precipua uidebantur in unum uolumen compegit. Passionem sancti Laurentii si integram et non particulatim reperire quiueris, quanta bella et quot uictorias martyrum inuenies. Polychronii uidelicet Babylonii episcopi de Perside cum presbyteris et diaconibus, regulorum quoque Abdon et Sennen, quando etiam non persecutione, sed uastitate per Decium facta Cesarem abolita est in illis partibus religio Christiana. Qui Romam regressus ibi omnes Christianos quos inuenire posset, diuersis penis interemit. Sed, quod moliebatur, Christianum nomen auferre tanta cede non potuit; quin etiam in Perside, licet multo post tempore, Christianitatis cultus per Cyriacum diaconum Romanum est recuperatus, temporibus scilicet Diocletiani Cesaris  et filiorum eius, Maximini scilicet in Oriente et Maximiniani in Occidente, qui super omnes nestre fidei fuere persecutores. Sed Ecclesiam super firmitatem fundatam petre, licet concutere, tamen, quod precipue cupierunt, deiicere nequiuerunt, sicut neque post eos detestandus apostata Iulianus. Quo celitus interempto, quasi post rigidissimam hyemem uerni flores in terra nostra apparere ceperunt qui prius quasi in theca uel cortice clausi tenebantur, Basilius scilicet Cappadocum episcopus et fratres eius mirabiles, Gregorius, Athanasius Alexandrinus episcopus, Ioannes Constantinopolitanus episcopus. Deserta quoque omnia nouos fructus edidere, Paulos quoque et Antonios, Macarios  utique, et Serapionas et uiginti quatuor seniores cum infinita multitudine sub eorum umbraculo germinantium.



CAP. XII.---Ecclesiam Occidentalem sanctorum multitudine Orientali nequaquam inferiorem esse docet. Commendat lectionem Prisciani, Iosephi et Hegesippi.

Occidens etiam ipse, licet sero, tandem tamen aliquando in germen erupit, Martinum Pannoniis ortum, et non solum Germaniam, uel Italiam seu Gallias sua presentia illuminantem, sed etiam omnes Orientales, ipsis testibus, claritate luminis superantem. Quos etiam magister eius Hilarius corporaliter illustrandos adiit. Deo gratias. Credo quia equiparauerit nostra tarditas eorum prioratum,  cum intueor Ambrosium, Hieronymum, Augustinum,  uiuentem nostrum, defunctum nostrum, ne sterilis Africa de tanta fecunditate se audeat iactitare; Maximum, Clarum, Simplicianum, Eusebium, Aurelium, Seuerum, Seuerinum, Briccium, Paulinum Treuerensem et Nolanum, quasi astra simul procedentes, et circa finem noctis alios multo plures quorum etiam nomina uirtutum sunt presaga; Congellos scilicet qui interpretantur Fausti; Columbas, Columbanos, Gallos, Gregorium quintum, nomen Chrysostomi Grecis auferentem: Benedictos, Honoratos, Libertinos, Othmaros nostrum et Belgicum. Ceterum, si et gentilium auctores nosse desideras, Priscianum lege; Iosephi uero Iudaici historias et Hegesippi nostri legendas. Et finem libello impono. Amen. Explicit





B. NOTKERI BALBULI SANCTI GALLI MONACHI LIBER SEQUENTIARUM.




PRAEFATIO NOTKERI AD LIUTWARDUM uERCELLENSEM EPISCOPUM.

 Cum adhuc iuuenculus essem et melodie longissime sepius memorie commendate instabile corculum aufugerent, cepi tacitus mecum uoluere quonam modo eas potuerim colligare. Interim uero contigit ut presbyter quidam de Gemidia, nuper a Nordmannis uastata, ueniret ad nos, antiphonarium suum secum deferens in quo aliqui uersus ad sequentias erant modulati, sed iam tunc nimium uitiati. Quorum, ut uisu delectatus, ita sum gustu amaricatus. Ad imitationem tamen eorumdem cepi scribere: Laudes Deo concinat orbis uniuersus, qui gratis est liberatus. Et infra: Coluber Ade malesuasor. Quos cum magistro meo Ysoni obtulissem, ille studio meo congratulatus imperitieque compassus que placuerunt laudauit; que autem minus, emendare  curauit, dicens: Singule motus cantilene singulas syllabas debent habere. Quod autem audiens ea quidem que in ia ueniebant ad liquidum correxi; que uero in le, uel lu quasi impossibilia uel attemperare neglexi, cum et illud postea uisu facillimum deprehenderim, ut testes sunt: Dominus in Sina,  et: Mater. Hocque modo instructus [al. instructas] secunda mox uoce dictaui: Psallat Ecclesia, mater inlibata.

Quos uersiculos cum magistro meo Marcello presentarem, ille gaudio meo repletus in rotulas eos congessit, et pueris cantandos aliis alios insinuauit. Cumque mihi dixisset ut in libellum compactos alicui primorum illos pro munere offerrem, ego pudore retractus nunquam ad hoc cogi poteram. Nuper autem a fratre meo Othario rogatus ut aliquid in laude uestra conscribere curarem, et ego me ad hoc opus imparem non immerito iudicarem, uix tandem aliquando egreque ad hoc animatus sum, ut hunc minimum uilissimumque codicellum uestre celsitudini consecrare presumerem. Que si in eo placitum  uestre pietati comperero, ut ipsi fratri meo apud dominum imperatorem sitis adminiculo, metrum quod de uita sancti Galli elaborare pertinaciter insisto, quamuis illud fratri Salomoni prius pollicitus fuerim, uobis examinandum, habendum ipsique per uos explanandum dirigere festinabo.



INCIPIT LIBER SEQUENTIARUM.



CAP. I.---In galli cantu.


Eia recolamus
   Laudibus piis digna
Huius diei carmina in qua
   Nobis lux oritur gratissima.
Noctis inter nebulosa pereunt
   Nostri criminis umbracula.
Hodie seculo maris Stella
   Est enixa noue salutis gaudia.
Quem tremunt barathra
   Mors cruenta pauet ipsa,
   A quo peribit mortua.
Gemit capta pestis antiqua,
   Coluber liuidus perdit spolia.
Homo lapsus, ouis abducta
    Reuocatur ad eterna gaudia.
Gaudent in hac die agmina
   Angelorum celestia:
Quia erat drachma decima
   Perdita, et est inuenta.
O uirgo nimium beata,
   Qua redempta est natura.
Deus qui creauit omnia
   Nascitur ex femina
Mirabilis natura mirifice
   Induta, assumens quod
   Non erat, manens quod erat!
Induitur natura diuinitas
   Humana: quis audiuit
    Talia, dic, rogo, facta?
Querere uenerat pastor
   Pius quod perierat:
Induit galeam, certat
   Ut miles armatura.
Prostratus in sua propria
   Ruit hostis spicula.
   Auferuntur tela
In quibus fidebat; diuisa
   Sunt illius spolia,
   Capta preda sua.
Christi pugna fortissima
   Salus nostra est uera.
Qui nos suam ad patriam
   Duxit post uictoriam,
 In qua sibi laus est eterna.



CAP. II.---In primo mane.


Grates nunc omnes
   Reddamus Domino Deo
   Qui sua natiuitate
Nos liberauit
   De diabolica potestate.
Huic oportet ut canamus
    Cum angelis semper:
   Gloria in excelsis.



CAP. III.---In Natale Domini.


Natus ante secula Dei Filius,
   Inuisibilis, interminus
Per quem fit machina celi, ac terre,
   Maris et in his degentium;
Per quem dies et hore labant
   Et se iterum reciprocant;
Quem angeli in arce poli
   uoce consona semper canunt
Hic corpus assumpserat fragile
Sine labe originalis criminis
   De carne Marie uirginis,
   Quo primi parentis culpam
    Eueque lasciuiam tergeret.
Hoc presens diecula loquitur,
Prelucida, adaucta longitudine,
   Quod sol uerus radio sui luminis
   uetustas mundi depulerit
   Genitus tenebras.
Nec nox uacat noui sideris
   Luce quod magorum
   Oculos terruit scios.
Nec gregum magistris defuit
   Lumen, quos prestrinxit
   Claritas militum Dei.
Gaude, Dei Genitrix, quam
   Circumstant obstetricum uice
    Concinentes angeli gloriam Deo.
Christe, Patris unice, qui humanam
   Nostri causa formam assumpsisti,
   Refoue supplices tuos:
Et quorum participem te fore
   Dignatus es, Iesu, dignanter
   Eorum suscipe preces,
Ut ipsos diuinitatis tue
   Participes, Deus, facere
   Digneris, unice Dei.



CAP. Iu.---In Natale sancti Stephani martyris.


Hanc concordi famulatu
   Colamus solemnitatem,
Auctoris illius exemplo
    Docti benigno
Pro persecutorum precantis fraude suorum.
O Stephane, signifer Regis
   Summe boni, nos exaudi
Proficue qui es pro tuis
   Exauditus inimicis.
Paulus tuis precibus, Stephane, te
   Quondam persecutus Christo credit,
Et tecum tripudiat in regno cui
    Nullus persecutor appropinquat.
Nos proinde, nos supplices, ad te
   Clamantes et precibus te pulsantes
Oratio sanctissima nos tua semper
   Conciliet Deo nostro
Te Petrus Christi ministrum statuit,
Tu Petro normam credendi astruis
   Ad dextram summi Patris ostendendo
   Quem plebs furens crucifixit.
Te sibi Christus elegit, Stephane,
Per quem fideles suos corroboret,
   Se tibi inter rotatus saxorum
   Solatio manifestans.
Nunc inter inclytas martyrum
   Purpuras coruscas coronatus.



CAP. u.---In Natale sancti Ioannis euangeliste


Ioannes, Iesu Christo multum
   Dilecte uirgo!
Tu eius amore carnalem
In naui parentem liquisti:
Tu leue coniugis pectus
   Respuisti, Messiam secutus,
Ut eius pectoris sacra
   Meruisses fluenta potare.
Tuque in terra positus gloriam
   Conspexisti Filii Dei,
Que solum sanctis in uita creditur
   Contuenda esse perenni.
Te Christus in cruce triumphans
    Matri sue dedit custodem;
Ut uirgo uirginem seruares
   Atque curam suppeditares.
Tute, carcere flagrisque fractus,
   Testimonio pro Christi es gauisus.
Idem mortuos suscitas inque
   Iesu nomine uenenum forte uincis.
Tibi summus tacitum ceteris
   uerbum suum Pater reuelat.
Tu, nos omnes sedulis precibus
   Apud Deum semper commendans,
Ioannes Christi chare.



CAP. uI.---In Natale sanctorum Innocentum.


Laus tibi, Christe, Patris
   Optimi nate, Deus omnipotentie
 Quem celitus iubilat super astra
   Manentis plebis decus harmonie.
Quem agmina infantium sonoris
   Hymnis collaudant etheris in arce
Quos impius ob nominis odium tui
   Misero strauerat uulnere,
Quos pie nunc remuneras in celis,
   Christe, quo penis nitide,
Solita usus gratia qui tuos ornas
   Coronis splendide.
Quorum precibus sacris dele, precamur,
   Nostre pie crimina uite,
Et quos laudibus tuis iunxeras nobis
   Istic dones clemens fauere.
 Illis eterne dans lumen glorie
   Nobis terrea concede uincere,
Ut liceat serenis actibus pleniter
   Adipisci dona tue gratie;
Herodis ut non fiat socius quisquis
   In horum laude se exercet propere
Sed eternaliter cum eisdem cateruis
   Tecum sit, Domine.



CAP. uII.---In Epiphania Domini.


Festa Christi omnis
   Christianitas celebret,
Que miris sunt modis ornata
   Cunctisque ueneranda populis
Per Omnitenentis aduentum
    Atque uocationem gentium,
Ut natus est Christus est stella
   Magis uisa lucida.
At illi non cassam putantes
   Tanti signi gloriam
Secum munera deferunt
   Paruulo offerant, ut regi,
   Celi quem sidus predicat.
Atque aureo tumidi principis
   Lectulo transito Christi
   Presepe queritant.
Hinc ira seui Herodis feruida
Inuidi recens rectori genito
   Bethlehem paruulos precipit
   Ense crudeli perdere.
 O Christe, quantum Patri exercitum
Iuuenis doctus ad bella maxima
   Populis predicans colligis
   Sugens cum tantum miseris.
Anno hominis tricesimo
Subtus famuli se inclyti
   Inclinauerat manus Deus consecrans
   Nobis baptisma in absolutionem criminum
Ecce Spiritus in specie
Ipsum alitis innocue uncturus sanctis
   Pre omnibus uisitat, semper ipsius
   Contentus mansione pectoris.
Patris etiam insonuit uox pia
   ueteris oblita sermonis:
   Penitet me fecisse hominem.
 uere Filius es tu meus, mihimet
   Placitus, in quo sum placatus
   Hodie te, mi Fili, genui.
Huic omnes auscultate
   Populi, preceptori.



CAP. uIII.---In Purificatione sancte Marie


Concentu parili hic te,
   Maria, ueneratur populus
   Teque piis colit cordibus.
Generosi Abraham tu filia,
   ueneranda regia de Dauidis
   Stirpe genita.
Letare, Mater et uirgo nobilis,
   Gabrielis archangelico
    Que oraculo credula
   Genuisti clausa filium.
In cuius sacratissimo sanguine
   Emundatur uniuersitas
   Perditissimi generis,
   Ut promisit Deus Abrahe.
Te uirga arida Aaron flore
   Speciosa te figurat, Maria, sine
   uiri semine nato floridam.
Tu, porta iugiter serata, quam
   Ezechielis uox testatur, Maria,
   Soli Deo peruia esse crederis.
Sed tu tamen, matris uirtutum
   Dum nobis exemplum cupisti
   Commendare, subisti remedium
    Pollutis statutum matribus.
Ad templum detulisti tecum
   Mundandum qui tibi integritatis
   Decus, Deus, homo genitus
   Adauxit, intacta Genitrix.
Letare, quam Scrutator cordis
   Et renum probat habitatu proprio,
   Singulariter dignam, sanctam Mariam
Exsuita, cui paruus arrisit tunc,
   Maria, qui letari omnibus
   Et consistere suo nutu tribuit.
Ergo, quique colimus festa
   Paruuli Christi propter nos facti
   Eiusque pie matris Marie,
Si non Dei possumus tantam
    Exsequi tardi, humilitatis
   Forma sit nobis eius Genitrix.
Laus Patri glorie, qui suum
   Filium gentibus et populo
   Reuelans Isrel nos sociat.
Laus eius Filio, qui suo
   Sanguine nos Patri concilians
   Supernis sociauit ciuibus:
   Laus quoque sancto Spiritui sit per euum.



CAP. IX.---In die sancto Pasche.


Laudes Saluatoris uoce modulemur supplici
Et deuotis melodiis celesti
   Domino iubilemus Messie,
Qui se ipsum exinaniuit ut nos
    Perditos liberaret homines.
Carne gloriam deitatis occulens
Pannis tegitur in presepi, miserans
   Precepti transgressorem pulsum
   Patria paradisi nudulum.
Ioseph, Marie, Simeoni subditur,
Circumciditur et legali hostia
   Mundatur, ut peccator, nostra
   Qui solet relaxare crimina.
Serui subiit manus baptizandus
   Et perfert fraudes tentatoris,
   Fugit persequentum lapides.
Famem patitur, dormit, et tristatur
   Ac lauat discipulis pedes,
    Deus homo, summus humilis.
Sed tamen inter hec abiecta corporis
Eius deitas nequaquam
   Quiuit latere signis uariis
   Et doctrinis prodita:
Aquam nuptiis dat saporis uinei;
   Cecos oculos claro lumine
   uestiuit; lepram luridam
   Tactu fugat placido;
Putres suscitat mortuos
   Membraque curat debilia;
Fluxum sanguinis constrinxit
   Et saturauit quinque de panibus
   Quina millia;
Stagnum peragrat fluctuans, ceu
    Siccum littus uentos sedat;
Linguam reserat constrictam;
   Reclusit aures priuatas
   uocibus; febres depulit.
Post hec mira miracula taliaque
Sponte sua comprehenditur, et damnatur
Et se crucifigi non despexit;
Sed sol eius mortem non aspexit.
Illuxit dies, quam fecit Dominus,
Mortem deuastans et uictor suis
   Apparens dilectoribus uiuus
Primo Marie, dehinc apostolis,
Docens Scripturas, cor aperiens
   Ut clausa de ipso reserarent.
Fauent igitur resurgenti
    Christo cuncta gaudiis,
Flores, segetes rediuiuo fructu
   uernant, et uolucres gelu tristi
   Terso dulce iubilant.
Lucent clarius sol et luna
   Morte Christi turbida.
Tellus herbida resurgenti
   Plaudit Christo que tremula eius
   Morte se casuram minitat.
Ergo die ista exsultemus, qua nobis
   uiam uite resurgens patefecit iehsu.
Astra, solum, mare iucundentur,
   Et cuncti gratulentur in celis
   Spiritales chori Trinitati.



CAP. X.---Feria II.


 Pangamus Creatoris
   Atque Redemptoris gloriam,
Qui bene creatos, sed seductos astutia
Callidi serpentis sua refecit gratia,
Predicens futurum ut germen
   Sancta proferret femina,
Quod hostis antiqui nociua
   Exsuperaret capita,
Quod, primitus perdita, serius
   Nostra cernunt secula,
Cum splendida flosculo uirgula
   Nouo pollet Maria
Qui editus mire edidit miracula.
Nec iuuenis tantum, sed statim inter
    Sue natiuitatis primordia
Per sideris lumen, uel Simeonis uerba
Iudaica ad se uel corda, uel munera
   Attrahens nutu gentilia.
Quem Pater in uoce atque Spiritu
   Sanctus specie glorificat
uisentes doctorem, uel archiatrum
   Docent auctoritate sua.
Qui, postquam salutis dona dedit
   Multa doctrineque perplura uerba
   Ore suo promulgauit saluberrima,
Ad probra, sputa, colaphos, et flagella,
   uestem quoque ludo quesitam et spineum
   uenit sertum, ad crucis brachia.
Qui hodie triumphali a mortuis
    Resurgens spreuit uictoria,
Ducens secum primitiua
   Ad celos membra et nuper
   Dispersa reuocans ouilia,
Qui et nobis in fine speranda,
   Licet ultima membra simus,
   Spondet dona.



CAP. XI.---Feria III.


Agni Paschalis esu
   Potuque dignas
Moribus sinceris prebeant
   Omnes se Christiane anime,
Pro quibus se Deo hostiam obtulit
   Ipse summus Pontifex.
 Quarum frons in postis est [sic Cod.], modum
   Eius illita sacrosancto cruore
   Et tuta a clade Canopica;
Quarum crudeles hostes
   In mari Rubro sunt obruti,
Renes constringant ad pudicitiam,
Pedes tutentur aduersus uiperas
Baculosque spiritales contra
   Canes iugiter manu baiulent
Ut Pascha Iesu mereantur sequi
   Quo de barathro uictor rediit.
En rediuiuus, mundus ornatibus,
Christo consurgens fideles admonet
Post mortem melius cum eo uicturos.



CAP. XII.---Feria Iu.


Grates Saluatori ac
   Regi Christo Deo soluan
Omnes incolarum incole
Quem spectatum diu iam tenent,
Et leges eius mentibus
   Captent promptulis
Quos derelicto populo delegit
   Iudeo de Abrahe carne genito,
Et per fidem quos Abrahe
   Natos fecit et cognatos suum
   Sanctum per sanguinem.
O Christe, consanguinee nature
   Nostre, nos foue
Atque, per diuinam potentiam,
    Tuere ab omni insursu
   Inimici et insidiis
Quem per carnis edulium
   Delusisti hamo tue maiestatis, Fili Dei,
Tu resurgens imperitas,
   Non moriturus amplius;
Tu mortalem nostram et terream
   Naturam resurgens incorruptiuam
Fecisti, atque celis inuexisti.



CAP. XIII.---In Ascensione Domini.


Summi triumphum
   Regis prosequamur laude,
Qui celi, qui terre regit
   Sceptra, inferni iure domito,
Qui sese pro nobis redimendis
    Permagnum dedit pretium.
Huic nomen exstat conueniens Idithun
Nam transiliuit omnes strenue
   Montes, colliculosque Bethel.
Saltum de celo dedit in uirginalem
   uentrem, inde in pelagus seculi.
Postquam illud suo mitigauit
   Potentatu, tetras Phlegethontis
   Assiliit tenebras.
Principis illius disturbato imperio,
Maniplis plurimis inde erutis
   Mundum illustrat suo iubare,
Captiuitatemque detentam inibi
   uictor duxit secum,
 Et rediuiuum iam suis se
   Prebuit seruis et amicis
Denique saltum dederat hodie
   Maximum, nubes polosque
   Cursu prepeti transiens.
Celebret ergo populus hunc diem
   Credulus, cuius morbida Idithun
   Corpora in semetipso altis sedibus
   Celi inuexit Dei Filius:
Et tremens iudicem exspectet
   Affuturum, ut duo angeli
   Fratres docuerunt:
Qui iehsu a uobis assumptus est in celum
   Iterum ueniet, ut uidistis eum.
Nam Idithum nostrum uocibus
    Sedulis omnes imploremus;
Ut a dextris Patris, qui sedet,
   Spiritum mittat nobis sanctum.
In finem seculi ipse quoque
   Semper sit nobiscum.



CAP. XIu.---In die sancto Pentecostes.


Sancti Spiritus
   Adsit nobis gratia
Que corda nostra sibi
   Faciat habitaculum
Expulsis inde cunctis
   uitiis spiritalibus.
Spiritus alme, illustrator hominum,
Horridas nostre mentis
    Purga tenebras.
Amator sancte sensatorum
   Semper cogitatuum,
Infunde unctionem tuam,
   Clemens nostris sensibus.
Tu purificator omnium
   Flagitiorum Spiritus,
Purifica nostri oculum
   Interioris hominis;
Ut uideri supremus
   Genitor possit a nobis,
Mundi cordis quem soli
   Cernere possunt oculi.
Prophetas tu inspirasti, ut preconia
   Christi precinuissent inclyta.
Apostolos confortasti, ut tropheum
   Christi per totum mundum ueherent
Quando machinam per uerbum suum
   Fecit Deus celi, terre, maris,
Tu super aquas foturus eas, numen
   Tuum expandisti, Spiritus.
Tu animabus uiuificandis
   Aquas fecundas,
Tu, aspirando da spiritales
   Esse homines.
Tu diuisum per linguas mundum
   Et ritus adunasti, Spiritus.
Idololatras ad cultum Dei reuocas,
   Magistrorum optime.
Ergo nos supplicantes tibi
    Exaudi propitius, sancte Spiritus,
Sine quo preces omnes casse
   Creduntur et indigne Dei auribus.
Tu, qui omnium seculorum sanctos,
Tui numinis docuisti instinctu,
   Amplectendo spiritus;
Ipse, hodie apostolos Christi
Donans munere insolito
   Et cunctis inaudito seclis,
Hunc diem gloriosum fecisti.



CAP. Xu.---In Natale sancti Ioannis Baptiste.


Sancti Baptiste, Christi preconis,
   Solemnia celebrantes
   Moribus ipsum sequamur,
Ut ad uiam quam predixit
    Asseclas suos perducat.
Deuoti te, sanctissime hominum,
   Amice Iesu Christi, flagitamus,
   Ut gaudia percipiamus
Apparens que Zacarie Gabriel
   Repromisit qui tuam celebrarent
   Obsequiis natiuitatem.
Et per hec festa eterna gaudia
   Adipiscamur,
Qua sancti Dei sacris deliciis
   Leti congaudent.
Te, qui preparas fidelium corda
Ne quid deuium uel lubricum
   Deus in eis inueniat,
 Te deposcimus, ut crimina nostra
Et facinora continua prece
   Studeas absoluere,
Placatus ut ipse suos semper
   Inuisere fideles
Et mansionem in eis facere dignetur,
Et Agni uellere quem tuo digito
Mundi monstraueras tollere
   Crimina nos uelit induere,
Ut ipsum mereamur angelis associi
In alba ueste sequi per portam clarissimam,
Amice Christi Ioannes.



CAP. XuI.---In Natalitiis apostolorum Petri et Pauli.


Petre, summe Christi pastor,
   Et Paule, gentium doctor,
Ecclesiam uestris doctrinis illuminatam
Per circulum terre precatus adiuuet uester.
Nam Dominus, Petre, celorum
   Tibi claues dono dedit.
Armigerum, Beniamin, Christus
   Te scit suum, uasque electum.
Mare planta te, Petre, Christus
   Conculcare tue dedit caritati;
Umbram tui corporis infirmis,
   Debilibusque fecit medicinam.
Spermologon philosophos te,
   Paule, Christus dat uincere sua uoce.
Multiplices uictorias tu, Paule,
   Christo per populos acquisisti.
 Postremo uictis omnibus barbaris
Ad arcem summi pergitis culminis,
   Germanos discordes sub iugum
   Christi pacatos iam coacturi.
Ibi Neronis feritas principes
Apostolorum, preliis plurimis uictores,
   Diuerse te, Petre et Paule,
   Addixerat pene mortis:
Te crux associat, te uero gladius
   Cruentus mittit Christo.



CAP. XuII.---De Natale sancti Benedicti abbatis.


Sancti merita
   Benedicti inclyta
uerende sanctitatis ac
   Monachorum presulis
 Pro posse atque nosse organa
   Nostra concrepent.
Nursia felix tulit natum genitrix,
Domina mundi Roma fouit alitrix.
Hic ergo preuentus optimo sancti Spiritus dono,
Sophiam despexit humanam,
   Nactus et angelicam.
Hic fide subnixus integra
   Redintegrauit confracta.
Incendia carnis edomat,
   Cruce uenenum effugat.
uage mentis monachum
   Reparat, fontem riuulat.
Eius iussu de laci abdito ferrum enatat.
 Discipulus super aquas siccis pedibus
   Currit, coruus mandatum peragit.
Ingentem leuigat petram. Fratrum
   Reuocat oculos, iam delusos ignibus.
Lapsum monachum per membra tritum
   Sua prece redonauit anime.
Culpam prodidit presumpti cibi,
   Et hospitem nota culpat simili.
Perfidi regis machinamenta
   Sagax denudat;
Post decem annos per Spiritum
   Finem uite nuntiat.
Qui clericum hoste peruasum liberat
   Et cautelam demandat,
Qui secretam superbi mentem increpat
    Atque famem mitigat,
uerbo carne solutas ligat iam
   Animas sed absoluit pane mystico.
Cautes absque periculo seruant uas
   uitreum. Ipse pressum plangit emulum,
Solo intuitu enodauit rusticum,
Sed oramine iam exstinctum
   Rustici suscitauit filium
Ipse nos pio conciliet Christo,
Poscens ueniam delictorum et partem
   In quietis sedibus,
In quibus gloriosus triumphat.



CAP. XuIII.---In Natale sancti Laurentii martyris.


Laurenti, Dauid magni
    Martyr milesque fortis,
Tu imperatoris tribunal,
Tu manus tortorum cruentas
Spreuisti, secutus desiderabilem
   Atque manu fortem
Qui solus potuit regna
   Superare tyranni crudelis;
Cuiusque sanctus sanguinis prodigos
   Facit amor milites eius,
Dummodo illum liceat cernere
   Dispendio uite presentis.
Cesaris tu fasces contemnis
   Et iudicis minas derides,
Carnifex ungulas et ustor
   Craticulam uane consumunt.
 Dolet impius Urbis prefectus
   uictus a pisce assato, Christi cibo.
Gaudet Domini conuiua fauo
   Conresurgendi cum ipso saturatus.
O Laurenti, militum Dauid
   Inuictissime regis eterni,
Apud illum seruulis ipsius.
   Deprecare ueniam semper,
Martyr, milesque fortis.



CAP. XIX.---In Assumptione sancte Marie.


Congaudent angelorum
   Chori gloriose uirgini,
Que sine uirili commistione genuit
Filium qui suo mundum cruore medicat.
 Nam ipsa letatur quo celi iam
   Conspicatur principem,
In terris cui quondam sugendas
   uirgo mamillas prebuit.
Quam celebris angelis Maria,
   Iesu Mater creditur,
Qui Filii illius debitos.
   Se cognoscunt famulos!
Qua gloria in celis ista uirgo colitur,
Que Domino celi prebuit hospitium
   Sui sanctissimi corporis
Quam splendida polo
   Stella maris rutilat,
Que omnium lumen astrorum,
   Et hominum atque spirituum genuit!
 Te, celi Regina, hec plebecula
   Piis concelebrat mentibus.
Te cantu melodo super ethera
   Una cum angelis eleuat.
Te libri, uirgo, concinunt
   Prophetarum, chorus iubilat
   Sacerdotum, apostoli, Christique
   Martyres predicant.
Te plebes sexus sequitur utriusque,
   uitam diligens uirginalem,
   Celicolas in castimonia emulans.
Ecclesia ergo cuncta te cordibus,
   Teque carminibus celebrans,
Tibi suam manifestat deuotionem,
   Precatu te supplici implorans, Maria:
 Ut sibi auxilio circa Christum Dominum
   Esse digneris per euum.



CAP. XX.---In Natiuitate sancte Marie.


Stirpe Maria regia
   Procreata regem generans Iesum
Laude dignum angelorum sanctorum,
Et nos peccatores tibi deuotos
   Intuere benigna.
Tu pios Patrum mores ostentas
   In te, sed excellis eosdem.
Patris tui Salomonis
   In te lucet sophia,
Et Ezechie apud Deum cor rectum,
   Sed nunquam in te corrumpendum.
 Patris Iosie adimpleuit
   Te religiositas,
Summi etiam patriarche te fides
   Totam possedit patris tui.
Sed quid nos istos recensemus heroas;
Cum tuus natus omnes precellat illos
   Atque cunctos per orbem?
Nos hac die tibi gregatos serua,
   uirgo, in lucem mundi qua
   Prodisti paritura celorum lumen.



CAP. XXI.---De sancto Emmerammo.


Gaudens Ecclesia
   Hanc dieculam uenerando celebret
   Atque canat altis uocibus,
Qua beatus superi promeruit
    Regna Regis lucida Emmerammus
   Flatu scandere.
Quem carne mater Pictauis grauida
   Ciuitatum Aquitanie, felicissima
   Omnium, enixa est dulcem filium.
Qui ipsa pueritie tempora rerum
   Quoque refutauerat transeuntium,
   Gaudia meditando iam celestia.
Tum stola glorie teguntur colla
   Speciosa, huic et caput et corda
   Spiritalis unctio mox impleuerat.
Quem suis ouibus pastorem pastor
   Subrogarat, ne mansuetum ouile
   Circuiret callide lupi rabies.
Tunc instructo grege commisso
    Accinxit uir sese alacriter,
   Studio dilatandi semina
   Fidei in campo sterili.
Sic peragrans loca iam plura,
   Et linquens ubique memoriam
   Suauem, Radasponam uenerat
   Ad sedem regalem Norice.
O quam gens fortunata, tali tunc
   Peregrino ministrando terrea,
   Qui te pasceret spiritali copia!
Ipse te confortauit, fuso cruore
Suo, et ornauit tumulo, nunc
   Amplectitur adiuuando sedulo.
Nam ad lectum illius ceci lumine
   Claro uidere solent; uocem
    Hauriunt surdi liquidam;
Restituto debiles ouant corpore;
   Salit ut ceruus claudus;
   Demoniacus liber iubilat.
Laus ergo personet ab ore consono
   Principum, ac plebium pro tanto
   Medicine gaudio.
Cunctique pariter precemur Dominum,
   Quatenus concedere dignetur
   Nos potiri requie
Cum Emmerammo iam celi sede locato.



CAP. XXII.---In Dedicatione ecclesie.


Psallat Ecclesia mater
   Illibata, et uirgo sine ruga
    Honorem huius ecclesie.
Hec domus aule celestis
   Probatur particeps.
In laude regis celorum,
   Et ceremoniis,
Et lumine continuo emulans
   Ciuitatem sine tenebris,
Et corpora in gremio confouens
   Animarum que in celo uiuunt.
Quam dextra protegat Dei
Ad laudem ipsius diu.
Hic nouam prolem gratia parturi
   Fecunda Spiritu sancto;
Angeli ciues uisitant hic suos
    Et corpus sumitur Iesu
Fugiunt uniuersa corpori nocua,
Pereunt peccatricis anime crimina;
Hic uox letitie personat;
Hic pax et gaudia redundant.
Hac domo Trinitati laus,
   Et gloria semper resultant.



CAP. XXIII.---In festiuitate sancti Michelis archangeli.


Magnum te Michelem
   Habentem pignus,
Ciuium nostrorum, si tamen
   Serui studeamus esse Dei
Poscimus ut tuis precibus
   Consortes mereamur fieri
 Eorum beatitudinis ineffabilis
   Quam in Dei conspectu eos
   Habere confidimus,
Qui est beatitudo uera
   Sanctorum perpetua.
Quod quia scimus non posse fieri,
Nisi bonis studeatur meritis,
Poscimus ut Deum sanctos mores nos
   Instruere semper postules
Ut intrare ualeamus aulam
   Que non recipit ullam maculam
Tu, qui Dei caritatem retines,
Immortalis perdurasti, Michel,
   Post mortem requiem nobis deprecare.



CAP. XXIu.---Alia.


 Ad celebres, rex celice,
   Laudes cuncta
Pangat iam canora caterua symphonia
Odas, atque soluat concio tibi nostra
Cum iam renouantur Michelis
   Inclyta ualde festa,
Per que letabunda perornatur
   Machina mundi tota.
Nouies distincta spirituum sunt
   Agmina per te facta.
Sed, cum uis, facis hec flammea
   Per angelicas officinas.
Inter primeua sunt hec nam
   Creata tua, cum simus nos ultima
   Factura, sed imago tua
 Theologica categorizant
   Symbola nobis hec ter tripertita
   Per priuata officia.
Plebs Angelica, phalanx et Archangelica Principans turma.
   uirtus Uranica, ac
   Potestas almiphona
Dominantia Numina, Diuinaque
   Subsellia Cherubim etherea,
   Ac Seraphim ignicoma.
uos, o Michel, celi satrapa,
   Gabrielque, uera dans
   uerbi nuntia,
Atque Raphel, uite uernula,
    Transferte nos inter paradisicolas.
Per uos Patris cuncta
   Complentur mandata que dat.
Eiusdem sophia compar quoque,
   Pneuma, una permanens in usia
   Qui estis administrantia
   Deo millia millium sacra.
uices per bis quinas bis atque
   Quingenta uestra
Centena millena assistunt
   In aula, ad quam rex ouem
   Centesimam uerbigena,
   Drachmamque decimam
   uestra duxit ad agalmata.
uos per Aethra, nos per rura terrea
    Pars electa harmonia uota.
   Damus hinc per lyricas cytharas;
Quo post bella Michelis inclyta
   Nostra Deo sint accepta auream
   Super aram thymiamata:
Quo in ceua iam gloria
Condecantemus alleluia.



CAP. XXu.---De sancto Gallo.


Dilecte Deo, Galle, perenni
   Hominibusque, et cetibus angelorum,
Qui Iesu Christi obediens
   Ardue suasioni
Predia patris, gremium matris,
Coniugis curam, ludicra nati
Spreuisti, pauperem pauper
    Dominum sequens,
Et crucem gaudiis pretulisti lubricis.
Sed Christus pretio centuplicato
Hec compensat, ut dies iste
   Testatur,
Dum tibi nos omnes filios
   Dulci subdit affectu,
Sueuiamque, suauem patriam
   Tibi, Galle, donauit:
Necnon et iudicem in celis apostolorum
   Choro iunctum te fecit sedere.
Te nunc suppliciter precamur, ut nobis
   Iesum Christum, Galle, postules facere
Et locum corporis eius
    Pace repleas,
Ac tuos supplices crebra
   Prece subleues,
Ut tibi debitam honorificentiam
Letabundi semper mereamur soluere,
O Galle, Deo dilecte.



CAP. XXuI.---In festo omnium Sanctorum.


Omnes sancti seraphim,
   Cherubim, throni quoque,
   Dominationesque, principatus,
   Potestates, uirtutes,
Archangeli, angeli, uos decet
   Laus et honores.
Ordines nouenos spirituum beatorum,
uos in Dei laudibus firmauit caritas,
 Nos fragiles homines firmate precibus,
Ut, spiritales prauitates uestro
   Iuuamine uincentes fortiter
Nunc, et in euum uestri simus digni
   Solemniis interesse sacris.
uos, quos Dei gratia uincere terrea
Et angelis socios fecit esse polo;
uos patriarche, prophete,
   Apostoli, confessores, martyres,
   Monachi, uirgines,
Et uiduarum sanctarum omniumque
   Placentium populos supremo Domino
Nos adiutorium
Nunc, et perenniter
Foueat, protegat, ut uestrum in die
    Poscimus gaudiorum uestrorum.



CAP. XXuII.---In Natale sancti Martini episcopi.


Sacerdotem Christi
   Martinum cuncta per orbem
   Canat Ecclesia pacis catholice,
Atque illius nomen omnis
   Hereticus fugiat pallidus.
Pannonia letetur genitrix
   Talis filii:
Italia exsultet alitrix
   Tanti iuuenis,
Et Gallie trina diuisio sacro certet
   Litigio, cuius esse debeat presul.
Sed pariter habere se patrem omnes
   Gaudeant Turoni soli,
    Eius corpus foueant.
Huic Francorum, atque Germanie
   Plebs omnis plaudat,
Quibus uidendum inuexit
   Dominum in sua ueste.
Hic celebris est Aegypti Patribus, Grecie
   Quoque cunctis sapientibus,
Qui impares se Martini meritis
   Sentiunt quoque eius medicamine.
Nam febres sedat, demonesque fugat;
   Paralytica membra glutinat;
Et mortuorum sua prece trium
   Reddit corpora uite pristine.
Hic ritus sacrilegos destruit,
    Et ad Christi gloriam
   Dat ignibus idola.
Hic nudis mysteria brachiis
   Conficiens preditus et celesti lumine.
Hic oculis ac manibus in celum
   Et totis uiribus suspensus,
   Terrena cuncta respuit.
Eius ori nunquam Christus abfuit,
   Siue iustitia, uel quidquid
   Ad ueram uitam pertinet
Igitur te cuncti poscimus
   O Martine, ut qui multa
   Mira hic ostendisti,
Etiam de celo gratiam Christi nobis
   Supplicatu tuo semper infundas.



CAP. XXuIII.---In Natale sancti Otmari abbatis.


Laude dignum sanctum canat
   Otmarum Sueuia mater
Tales nati profectu gratulans semper.
Hic uelut sidus eximium
   Placitus Deo
Inter fraternas caligines
   Rutilans micat.
Hic Iesu Christi preceptis paruit promptus.
Hic eius membris subuenit
   Minimis largus.
Nunc sue perfecte uite se
   Testem exhibet,
Debiles curando atque
   Fouendo supplices.
 Hunc iam cetibus coniunctum
   Sanctorum cuncti precemur,
Ut nos fragiles semper conciliet Domino Deo,
   Qui regnat Trinitas sancta.



CAP. XXIX.---De Natale sancti Columbani abbatis.


A solis occasu
   Usque ad exortum
Est cunctis nomen tuum
   Deus, laudabile,
Qui inde nouum solem
   Mittis mira lege,
Qui lustrat orbem radiis
Et fotu terras uegetet.
Hic, Columbanus nomine,
   Columbine uite fuit,
 Dignus habere Spiritus sancti
   Pignus in hac uita.
Hic terram cum Abraham reliquit
   Et cognatos propter Deum;
Hic cum Ioanne regis incestum
   Increpare non metuit;
Huic pastum dat Deus
   In deserto cum Moyse;
Huic celum obsequi est
   Paratum cum Iosue;
Hic feras mansuefecit et coruos,
   Ut Helias et Daniel;
Hic persecutionem cum apostolis
   Christi perpetitur;
 Huic ipse ueritatis hostis, nutu Dei,
Testatur quod hic ueritatis
   Cultor foret.
Nos ergo te deposcimus,
Beate, quo nos Domino tu commendes.



CAP. XXX.---In Natale sancti Andree apostoli.


Deus, in tua uirtute
   Sanctus Andreas gaudet et letatur,
   Eamdem comitatus.
Piscatio nati tui ipse primum
   Factus piscator populorum
Myrmidones idololatras diu
   Fluctiuagos rite cepit fidei.
Iis legibus Achaiam tuis Deus,
    uictor illius subiugauit
Et tropeum Christi tui fixit
   Ibi, bonum se ostentans militem;
Miraculis, uirtutibus, doctrinis
   Quacunque quesita spolia
   Tibi, o Rex, attulit,
Atque suo cruore triumphi inscripsit titulos
   Tui regum, Domine.
Istum crucis socium et regni credimus
Christi Filii tui, atque fraterculum.
Nos igitur peccatis nostris
   Grauati te, Deus, poscimus,
Ut illius, qui tua semper
   Sectatus precepta tibi placet,
   Nos intercessione tuearis
    In eternum.



CAP. XXXI.---De apostolis.


Clare sanctorum
   Senatus apostolorum, princeps
   Orbis terrarum rectorque regnorum,
Ecclesiarum mores et uitam
   Moderare,
Que per doctrinam tuam
   Fideles sunt ubique
Antiochus et Remus concedunt
   Tibi, Petre, regni solium.
Tyrannidem tu, Paule, Alexandrinam
   Inuasisti Greciam.
Aethiopes horridos, Matthee
   Agnelli uellere
 Qui maculas nesciat aliquas
   uestisti candido.
Thoma, Bartholomee,
   Ioannes, Philippe, Simon,
   Iacobique pariles,
Andrea, Thadee, Dei bellatores inclyti,
En uos, Occidens, et Oriens,
Imo teres mundi
   Circulus se Patres habere
   Gaudet et exspectat iudices.
Et idcirco mundus omnis laudes
   uobis, et honorem sanctis debitum
   Supplex impendit.



CAP. XXXII.---De martyribus.


 Agone triumphali
   Militum Regis summi dies iste,
   Celebris est populis, Christo regi credulis.
Hi delectamentum respuerant
   Mundanorum
Et crucem tunc turpem quotidie
   Baiularunt.
Hos nullius feritas a Christo separat,
Quin ad eum mortibus
   Millenis properent.
Non carcerullus, aut catena
   Molliunt fortia in Christo pectora.
Sed nec ferarum morsus diri martyrum
   Solidum excauant animum.
 Non imminens capiti
   Gladius territat
Fortissimos milites optimi Domini.
Nunc manu Dei complexi persequentum
   Insultant furoribus,
   Quondam crudelibus;
Et Christi plebi solamen
   Suppeditant in cunctis
   Laboribus lubrici seculi.
uos, Christi martyres,
Nos ualde fragiles
Precibus nos iusto iudici sinceris
   Iugiter commendare curate



CAP. XXXIII.---De uno martyre.


 Quid tu, uirgo mater,
   Ploras, Rachel formosa,
Cuius uultus Iacob delectat?
Ceu sororis annicula
Lippitudo eum iuuat.
Terge, mater, fluentes oculos.
Quam te decent genarum rimule!
Heu, heu, heu! quid me incusatis
   Fletus incassum fudisse,
Cum sim orbata nato, paupertatem
   Meam qui solus curaret?
Qui non hostibus cederet angustos
   Terminos quos mihi Iacob acquisiuit,
Quique stolidis fratribus, quos multum
   Proh dolor! extuli, esset profuturus.
 Nunquid flendus est iste,
Qui regnum possedit celeste,
Quique prece frequenti miseris
   Fratribus apud Deum auxilietur?



CAP. XXXIu.---De uno confessore.


Rex regum, Deus noster colende,
Tu moderaris militiam Christianam,
Bellandi gnaros horribili
   Prelio destinando.
Consules scios reipublice,
Dando magistros tuis populis.
Nec enim falleris eligendi sapiens,
Quem cui subroges ministerio, Deus.
Ex quibus est sacer iste sacerdos,
Qui in pace degens Ecclesie sancte
 Consiliatus est qualiter
   Hostis irruptionem
Que solet incautos depopulari,
   Premuniuisset.
Iste hereticis inuisus atque paganis
   Necnon [sic cod.] rei omnium malorum,
Gaudet se Domini participatum tenere
   Hostes eius perferens cum illo.
Tu nobis triticum
   Dispensator optime
Doctrine Domini impertire iugiter
Celestem quatenus
   Remeare patriam
Possimus abundantibus
    Alimoniis,
O miles Dei precelse.



CAP. XXXu.---De uirginibus.


uirginis uenerande
   De numero sapientum
   Festa celebremus socii.
Filie Matris summi Regis
   Sacrosancte Marie,
Quam sibi in sororem Dei
   Adoptauit Filius.
Hec corpus suum domuit
   Freno ieiunii,
Et luxuriam secuit
   Ense agonie.
Isthec contra cunctos mortis
    Dimicauit impetus,
Et hostem cruentum freta Christi
   Dextra strauerat
Hec Sponsum ab aula celi
   Sese inuisentem alacris
Corde iocundo secuta, eius
   Est ingressa thalamum.
Tute iam dulcibus plena deliciis
Christo miseras nostras suggerito,
Nobis consolationem precando.



CAP. XXXuI.---De sancta Trinitate.


Benedicta semper sancta
   Sit Trinitas, deitas scilicet
   Unica, cequalis gloria,
 Pater, Filius, Spiritus sanctus, tria sunt
   Nomina, omnia eadem substantia.
Deus genitor, Deus genitus, in utroque
   Sacer Spiritus, deitate socius.
Non tres tamen dii sunt.
   Deus uere unus est. Sic Pater Dominus,
   Filius, Spiritusque sanctus.
Proprietas in personis, unitas
   Est et in essentia.
Maiestas par, et potestas, decus,
   Honor eque per omnia.
Sidera, maria, continens arua,
   Simul et uniuersa condita.
Quem tremunt impia tartara,
   Colit quoque quem et abyssus infima.
 Nunc omnis uox, atque lingua
   Fateatur hunc laude debita.
Quem laudat sol, atque luna
   Dignitas adorat angelica.
Et nos uoce precelsa nunc omnes
   Iubilemus altithrono Domino
   Laudes in excelsis.
Eia et eia omnes simul
   Modulemur organica cantica
   Dulce melodia.
O ueneranda Trinitas!
O adoranda Unitas!
Per te sumus creati, uera
   Aeternitas,
 Perte sumus redempti,
   Summa tu Charitas.
Populum cunctum tu protege, salua,
   Libera, eripe et emunda.
Te adoramus, Omnipotens, tibi canimus,
   Tibi laus et gloria.



CAP. XXXuII.---Alia.


Alma chorus Domini
   Compangat nomina summi
Messias, Soter, Emmanuel,
   Sabaoth, Adonai.
Est Unigenitus uia, uita,
   Manus, homousion.
Principium, primogenitus
   Sapientia, uirtus.
 Alpha, caput, finisque simul
   uocitatus, id est .
Fons et origo boni Paracletus,
   Ac mediator.
Agnus, ouis, uitulus, serpens,
   Aries, leo, uermis:
Os, uerbum, splendor, sol,
   Gloria, lux, et imago.
Panis, flos, uitis, mons, ianua,
   Petra, lapisque.
Angelus, et sponsus, pastorque,
   Propheta, sacerdos:
Athanatos, ischyros, o Theos,
   Pantocrator, isus.
Saluificet nos, sit cui secla
    Per omnia .



CAP. XXXuIII.---In Natale sancti Dionysii Areopagite et episcopi sociorumque eius.


Exsultemus in ista
   Fratres, solemnitate, gaudeat pariter
      Oomnis Ecclesia,
Diem annuum colens.
   Qua Dionysius, presul magnificus
Cum Rustico, et Eleutherio
   Suis sociis,
Martyrii corona splendidus
   Celum petiit.
Hic Athenis quondam philosophus, et
    Areopagita dictus,
   Inter suos exstitit primus.
Sed istius primatus apicem,
   Cunctamque gloriam mundi
   Spreuit sancti monitis Pauli;
A quo instructus atque baptismatis
   Gratia lotus
Presul et doctor plebi preponitur
   Atheniensi,
Quam lucifer uelut quidam
   Radiens omnibus exuit
   Errorum tenebris.
Ac dogmatis sacri lumen
   Nuntiat patrie, necnon
   Et uicinis gentibus.
 Posthec instinctus amore
   Diuino, et a presule apostolico
uisitat gentes procul habitantes
   Et ferocia regna Gallie.
In quibus continuo predicans,
   Ac plurimos hominum
   Conuertens ad Dominum,
Postremo ab impiis capitur,
   Et pro Christi nomine
   Cum sociis plectitur.
O quam felix Parisie ciuitas,
   Qua tanti martyris sepulta
   Noscuntur ossa corporis!
Sed non minus Radaspona beata
   Que nutu supero translata
    Nunc ossa tenet eadem!
Ergo iam utrumque populum,
   Necnon omnes adiuuamen
   Tuum rite querentes,
Precibus commenda sedulis
   Summo regi, uenerande
   Martyr, o Dionysi.



FINIS. Alia manus, non tam seculo XII inferior, addidit in margine sequentia.


   In cenobium istud transtulerat
   Mortalium Rex inuictissimus regum Arnolfus
Sanctissimi thesaurum corporis Dionysii.





B. NOTKERI CARMINA.







B. NOTKERI BALBULI SANCTI GALLI MONACHI MARTYROLOGIUM.






CANISIUS AD LECTOREM.


 In codice ex quo hoc Martyrologium uulgamus, hoc adnotauit R. P. Iodocus Metzlerus, monasterii  S. Galli professus. »Martyrologii huius auctorem fuisse monachum S. Galli, manifestum est ex die  natali S. Desiderii X Kalend. Iunii; ex die S. Columbe confessoris u Idus Iunii; ex natali S. Galli, et ex festo dedicate basilice in honorem S. Galli. Item ex Indiculo N. P. Isonis, quem habes in uetustissimo codice rubro in fol. paruo et pergameno.

»Quod uero Martyrologii huius auctor sit Notkerus, eque clarum fit ex alia quadam perantiqua scheda membranacea prefixa Martyrologio seu Kalendario Adonis in magno cod. Historie Scholastice, ubi ueteris cuiusdam Patris manu descripte leguntur historie S. Desiderii, uerene, etc., et quidem, ut ipsemet exscriptor testatur, ex Martyrologio Notkeri, quod aliud non est quam hoc nostrum, cum  historie ille ad uerbum cum exemplari nostro consentiant. Cum autem duo fuerint apud nos Notkeri scriptis celebres, alter nimirum Balbulus, qui anno Domini 912 obiit; alter Physicus, qui anno salutis 1033 mortuus est, priorem illum fuisse huius operis parentem inde liquidum euadit, quod ipse superstes erat, quando Ado episcopus uiennensis reliquias S Desiderii Martyris ad Monasterium S. Galli transmisit. Factum est autem hoc anno Redemptoris 870. Caret porro Martyrologium hoc mense Nouembri et Decembri, et alicubi etiam aliquot diebus, nescio quo infortunio.« Hec Metzlerus.





IACOBI BASNAGII DE NOTKERO OBSERuATIO.


 I. De Notkero episcopo Leodiensi.---Plurimi fuere Notkeri eodem fere tempore: ab episcopo Leodiensi Notkero ordiamur; quanquam etate paulo recentior, dignitate fuit superior. Hunc monachum faciunt Benedictini auctoritate Magdeburgensis Chronici, in quo prepositus monasterii Sangallensis dicitur. Animaduertere debuerant illi errasse turpiter Chronici auctorem, qui Notkerum monasterii prepositum asserat ann. 1008 , cum iam episcopus fuisset an. 971: et reuera plurima referuntur Othonis secundi diplomata, quibus Hoyensem comitatum uariaque concessit Notkero, iam episcopo Leodiensi. Non igitur potuit esse monachus an. 1008, nec fuit unquam. Urbis Leodiensis fundator appellatur, quippe illam muris cinxit, edificiis decorauit; mosam in urbem induxit, litterarum studium inuexit. Tante seueritatis fuit in uitiosos, ut non modo canonicam, sed etiam secularem penam apud ipsum luerent. Quicunque  peccator enim

Iuit in exsilium, resipiscere ni properasset,
Aut fregit collum, uel amatos perdidit artus.
Talis erat reprobis, tam formidabilis omni
Periuro, etc. 

Talibus gestis formidabilem episcopum quis non timuisset?

II. De duobus aliis Notkeris.---Alter fuit Notkerus abbas Sangallensis; cum enim prefectura sponte cessisset Burchardus, ab Othone creatus est abbas Notkerus ea lege, ut nichil capitale absque nutu Burchardi adhuc uiuentis ageret. Eodem autem fere tempore prefecturam suscepit, ac alter Notkerus ad episcopalem sedem promouebatur. Abbas enim renuntiatus est an. 973, et obiit an. 981.

Hic abbas fuit nepos alterius Notkeri doctoris, pictoris, medici et pete, quem piperis Granum, ob acrimoniam uel morum seueritatem nimiam, appellabant;  hic cecus obiit. Seculo sequenti, undecimo scilicet, uixit alter Notkerus, Labeo dictus, et postea beati titulo decoratus. Denique seculo decimo tertio fuit quintus uel potius sextus Notkerus, doctissimi et benignissimi nomine sepius indicatus. Hi omnes a Notkero de quo nunc agendum diuersi fuere.

III. De Notkero Balbulo.---BALBULI titulo a ceteris distinguitur, iisque omnibus etate fuit superior; puer enim oblatus est ad sanctum Gallum an. 840, et ordines sacros recepit; studiis incubuit sub Isone preceptore, qui ad an. 871 excessit e uiuis. Illum Carolo Magno ceuum fecit Eckerhardus et post illum scriptores plurimi. Non tam illorum quam Eckerhardi supinitatem mirare, qui uitam Notkeri descripturus ipsius etatem non nouerat. Si credas huic panegyriste, fuit propheta Notkerus, sepius cum demonibus lusit et manus conseruit. uix alia ab ipso discas. Obiit uIII Idus Apriles an 912. Hoc  epitaphium an eius tumulo fuerit insculptum dubitatur; tamen a Bollandianis refertur.


Ecce decus patrie Notkerus dogma sophie
Ut mortalis homo conditur hoc tumulo.
Idibus Octonis hic carne solutus Aprilis
Celis inuehitur, carmine suscipitur.

Iu. De Sequentiis Notkeri.---De scriptis Notkeri hec habet Eckerhardus in ipsius uita, c. 33: »Pater sanctus pauca scripsit preter Sequentias et alia modica.« Sed circa scripta Notkeri, ut in ceteris, peccasse uidetur Eckerhardus; quis enim ipsius martyrologium modicum opus potest appellare? Quis uero ignoscat auctori quem latuit ille liber?

Tribuuntur plurima Notkero Balbulo. Primo indubitatum est Sequentias composuisse, hoc est rhythmicas preces que cantari solent ante euangelium in festis solemnioribus. Hoc opusculum ut precipuum notauit Eckerhardus. Obseruandum tamen illum in errorem etiam hic incidisse; memorat enim  Notkerum Sequentiam illam a se compositam: Sanctus Spiritus adsit nobis gratia, Carolo Magno misisse, qui in gratiarum actionem hymnum: ueni, Creator, ipsius ore dictatum retribuit. »Talibus alis, inquit , solent pennata animalia se mutuo ferire, id est, perfecti uiri et docti spiritali scientia eruditi solent se diuersitate adhortationum exercitare; sic sanctus Augustinus, B. Hieronymo,« etc. Quam fatue! cum falsitatis dicam effugere non possit, et ex superius dictis pateat tale hymnorum commercium Notkero cum Carolo Magno, qui a longo tempore ex hoc seculo migrauerat, intercedere non potuisse.

u. De uariis ipsius operibus.---uaria alia concinnauit opuscula Notkerus. Primo in gratiam amici Landberti, alphabeti litteras, que olim ad significandam modulationem inseruiebant, elucidauit: secundo , »transtulit idem sanctus uir Psalterium de Latina lingua in barbaricam linguam,  sicut hodie est in armario;« hoc est, ad finem duodecimi uel ad initia decimi tertii seculi; hoc enim tempore scribebat Eckerhardus, cuius uerba desumpsimus. Tertio uarios composuit hymnos et carmina. Quarto inter illa occurrit fragmentum uite S. Galli metrice scriptum. Sed asserit preterea Goldastus , exstare in Palatinatu, apud uiduam Wolfgangi Wecterii, Historiam sancti Galli et subsequentium temporum ad suam usque etatem in morem Ciceronianum, id est per dialogos. Quinto tribuit eidem Notkero Goldastus chartas quasdam uice Weinhidardi cancellarii scriptas. Sexto libri duo de Gestis Caroli Magni sub nomine Sangallensis monachi exarati Notkero Balbulo uindicantur.

uI. De Martyrologio. Martyrologium quod attinet. indubio fuit a Notkero concinnatum, et inter eius scripta primum iure merito locum tenet. Non uideo  cur dubitarit Pinus, in Noua Bibliotheca, an seculo nono desinente uel decimo ineunte sit scriptum; ipse enim tempus quo hunc laborem suscepit indicat uIII Kal. Maii. Scripsit scilicet Formoso Roma nam sedem tenente. Non equidem primo pontificatus anno, sed aliquo ex subsequentibus. Sedebat Formosus an. 891; ideo hoc Martyrologium anno 894 assignauimus. Multa in eo possent obseruari, et  dignum est ut legatur ab eruditis. Germanis fuit in usu. De Anacleto refert uI Kal. Maias ipsum a Petro presbyterum ordinatum idolis ui coactum sacrificasse, deinde penitentia ductum martyrio fuisse coronatum imperante Domitiano. Que de lapsu Anacleti refert, unde hauserit nescio; ipsum sub Traiano uel mortuum uel martyrem asserunt Platina, Baleus et plurimi.



IN NOMINE DOMINI INCIPIT MARTYROLOGIUM PER ANNI CIRCULUM S. P. N. NOTKERI, COGNOMENTO BALBULI, MONACHI SANCTI GALLI.



IANUARIUS. Mensis Ianuarii habet dies XXXI, luna uero XXIX


KAL. IAN.---Octaua natiuitatis Dominice, qua die idem Dominus circumcisus est in carne, secundum legem Moysi, et nomen, ut iehsu uocaretur, accepit, quod uocatum est ab angelo, antequam conciperetur in utero .

Rome natalis sancti Almachii martyris, qui iubente Alipio Urbis prefecto, cum diceret: »Hodie octaue Dominici diei sunt, cessate a superstitionibus idolorum sacrificiisque pollutis,« a gladiatoribus hac de causa occisus est.

Item Rome sancte Martine uirginis et martyris,  qui sub Alexandro imperatore pro fide Christi multis tormentorum generibus cruciata, et ad extremum gladio est percussa: que etiam ferocitatem leonis numine habitantis in se Spiritus sancti mitigauit, et simulacra orando destruxit, ac multos ad fidem Christi conuertit. Pro cuius uindicta imperator impiam uitam se ipsum lacerando finiuit.

Eodem die apud Spoletum Tuscie ciuitatem passio sancti Concordii presbyteri Romani de titulo Pastoris, temporibus Antonini imperatoris. Qui pro eo quod idolis sacrificare noluit, a Torquato comite capitalem sententiam accepit. Item Rome uia Appia Corone et militum triginta, qui sub Diocletiano Augusto pro confessione Christiane fidei martyrio coronari meruerunt.

 In Cesarea metropoli Cappadocie, depositio S. Basilii episcopi, qui Regulam fratrum et multa alia utilia conscripsit, et super multa mirabilia que  fecit, chirographum perditi hominis, quod diabolo fecit, orando recipere meruit, et diem mortis sue propter conuersionem Ioseph Hebrei distulit, et conscriptionem cuiusdam nefandi sceleris etiam defunctus aboleuit.

In Africa natalis sancti Fulgentii Ecclesie Ruspensis episcopi et confessoris. Qui tempore Wandalice persecutionis, ob catholicam fidem, et eximiam doctrinam, ab Arianis multa perpessus, et diu apud Sardiniam exsilio relegatus, tandem ad ecclesiam suam redire permissus, et uita et uerbo clarus sancto fine quieuit, annum sui episcopatus agens uicesimum quintum, uite autem totius sexagesimum quintum.

Apud Alexandriam sancte Euphrosyne uirginis,  que orationibus patris sui Pafnutii de sterili matre pergenita, in puerili etate constituta, clam se tonderi fecit, et monasticam uitam expetiit, Smaragdi sibi nomen imponens. Post etiam in conclusione uiginti octo annis in omni sanctitate perdurans, tacta egrotationis incommodo, et mortem sibi adesse cognoscens, manifestauit se religioso, et lacrymis multoties querenti se iam patri. Cuius nomen et conuersatio sub interpretatione castissime apud Romanos celebris habetur.

Iu NON. IAN.---Octaua sancti Stephani.

Rome Telesphori pape. Qui constituit ut septem hebdomadibus ante Pascha ieiunium celebraretur, et in Natiuitatis Domini nocte missa frequentaretur, et hymnus angelicus, id est Gloria in excelsis Deo,  caneretur. Omni autem reliquo tempore, nullus ante horam tertiam, qua Dominus traditur crucifixus, missam celebrare presumeret. Hic etiam martyrio  coronatus, sepultus est iuxta corpus S. Petri in uaticano.

In Antiochia Macarii abbatis. Et in Ponto ciuitate Tomis, trium fratrum, Argei, Narcissi et Marcellini pueri. Item Tomis Phili episcopi. Qui sub Licinio Cesare inter tirones comprehensus, cum nollet militare, cesus ad mortem, et diu in carcere maceratus, et in cippo missus, deinde in mare demersus, martyrium consummauit. Cuius corpus ad littus delatum, et a religiosis uiris depositum, magnis coruscat uirtutibus.

uienne depositio B. Florentii episcopi.

In territorio Lugdunensi, monasterio Iurensium, S. Eugendi abbatis, cuius uita uirtutibus et miraculis plena refulsit.

 III. NON. IAN.---Octaua sancti Ioannis Apostoli.

Rome Antheri pape et martyris, qui uicesimus post B. Petrum, duodecim annis rexit Ecclesiam, et martyrum gesta diligenter exquisiuit. Passus est sub Maximiano, et in cemeterio Callisti sepultus, uia Appia

Apud Parisium S. Genouefe uirginis, que a B. Germano Antissiodorensi episcopo Christo dicata, admirandis uirtutibus et miraculis late claruit, et usque octoginta annos in Christi seruitute consenuit.

II. NON. IAN.---Octana Innocentium.

Apud Cretam natalis sancti Titi apostolorum discipuli.

In Africa sanctorum Aquilini, Gemini, Eugentii  [Eugenii], Martiani, Quinti, Theodoti, Tryphonis, preclarissimorum martyrum.

Eodem die apud urbem Romam sanctorum martyrum Prisci presbyteri et Priscilliani clerici, atque Benedicte religiose femine, qui tempore Iuliani impiissimi Augusti gladio martyrium peregerunt.

Item apud Romam beate Daphrose uxoris Fabiani martyris, que post damnationem beati uiri sui, primum relegata exsilio, deinde ab impio Iuliano iussa est capite puniri.

Eodem die natiuitas Theogenis martyris, qui sub Licinio Cesare per Licentium tribunum passionem compleuit. In Hellesponto primum inter quatuor columnas tensus, fustibus cesus est, deinde in carcerem  missus, ut ibi fame interiret. Sed Domini pietate inuisibili cibo ibidem per quadraginta dies pastus. In laudibus Dei assidue manebat. Ad ultimum uero in mare missus, martyrizauit. Quem Eutychus et Eustochius et Zoticus tolentes de littore maris, sepelierunt in foro Hellesponti.

Ipso die passio Petri agnomine Balsami, qui sub Maximiano imperatore, agente Seuero preside, suspensus et ungulis laceratus, ad extremum uero gladio percussus est, et in Aulona ciuitate sepultus est.

Eodem die passio Luciani presbyteri et martyris; qui missus a Roma predicare uerbum Dei in Galliis, post multorum conuersionem ad Christum in eisdem partibus sub Iuliano imperatore capite plexus est.  Ad cuius sepulcrum multa ostenduntur miracula et sanitates plurime fiunt.

NON. IAN.---uigilia Theophanie.

Hierosolyme depositio S. Simeonis prophete, qui Dominum Iesum Christum Spiritus santi illustratione cognitum, de manibus parentum in ulnas suas accepit, et non solum de eo, sed et de matre eius futura mystico sermone prenuntiauit .

Apud Antiochiam, depositio sancti Simeonis monachi, admirande uirtutis uiri. Qui tertio decimo etatis anno, huic seculo abrenuntians, monasterii claustra expetiit. Ubi mira abstinentia, uix septimo die cibum sibi indulgens, Psalterium intra quatuor menses didicit; deinde nimia domandi corporis intentione, fune palmitio renes sibi constringens, duriter  laniatus est. Inde in quodam puteo se recludens, sed ex eo a fratribus uiolenter ad monasterium reductus, clam fugiens eremum petiit. Ubi multo commoratus tempore, in columna editiori, sanctitate feruens, se conclusit. Ubi non modo extranee mulieri, sed nec proprie matri, se uidere permisit. Et usque hodie basilicam columne illius feminarum nulla ingreditur. Nam quedam mulier ueste induta uirili ingredi uoluit, sed mox ut limen attigit, retrorsum mortua cecidit.

In Africa Felicis, Secundi, Honorii, Luciani, Candidi, Ianuarii, Telesphori, Iocundi, Anastasie.

uIII. ID. IAN.---Epiphania Domini: quod interpretatur manifestatio. Apud Romanos autem eadem festiuitas Theophania nominatur, ut ex compositione  nominis, quod Dei sit apparatio manifestetur. Quo uidelicet die magi, iuxta prophetiam Balaam, cuius successores erant, dicentis: Orietur stella ex Iacob, et consurget uirga de Isrel, et percutiet duces Moab, uastabitque omnes filios Seth, et erit Idumea possessio eius ; et iterum: De Iacob erit qui dominetur, et perdat reliquias ciuitatis , uidelicet Ar, que nunc Areopolis dicitur: ex uisione incognite prius stelle in hora natiuitatis Domini in oriente, id est domi, Hierosolymam uersus conspecte, in eadem regia ciuitate ex prophetia Michee de loco natiuitatis Christi certius edocti, ducatu eiusdem stelle in Bethlehem puerum Iesum cum Maria matre sua inuenientes, mysticis muneribus adoratum uenerati sunt. Quod licet diuino instinctu  credatur actitatum, ut gentes que in uicinio erant, natiuitatis Dominice ac prophetice doctrine iam tunc participes fierent, tamen historica ratione et temporaria Christi dispensatione non caret, ut et Moabitarum duces apud parentes suspecti sibi quondam regis muneribus oblatis gratiam impetrarent, et eadem munera ad peregrinationem Aegyptiam prodessent. Neque enim iidem magi aut Chaldei, aut Indi, aut denique Perse, iuxta quosdam fuerunt, et altero uel tertio natiuitatis Domini anno eum adorandum uenerunt, sed aut Moabite et Ammonite siue Madianite, sancto Hieronymo id ipsum astipulante, et tertio decimo natiuitatis eius die, non in Ierusalem sublimem sicut putauerunt, sed in Bethlehem  humilem studio deuotionis inuenire, et spirituali remuneratione donari meruerunt.

Eodem die passio sancte Macre uirginis, quam cum Ricouarus [Rictiouarus] preses torqueri et in ignem precipitari iussisset, illesa permansit. Deinde mamillis abscissis, et squalore carceris afflicta, super testas acutissimas et prunas uolutata orans migrauit ad Dominum.

In Africa, Flori, Iocundi, Petri, Marci, Acutii, Ianuarie.

In Syria, sancte Anastasie.

Medonis [Rhedonis] natiuitas et ordinatio episcopatus, ac transitus sancti Melani [Melanii] episcopi et confessoris. Cuius corpori superposita in mediis ignibus illesa reperta est palla.

 uII ID. IAN.---Relatio pueri Iesu ex Aegypto. Et natiuitas sancti Luciani Antiochene Ecclesie presbyteri et martyris, uiri doctissimi atque eloquentissimi, qui Nicomedie ob confessionem Christi passus, et in quatuor partes dissectus est: quibus in singulis lapidibus ligatis et in mare demersis, alia die Helenopoli Bithynie integrum corpus cum ipsis lapidibus inuentum honorifice sepultum est. Quam urbem cum prius Drepana uocaretur, in honorem eiusdem martyris Constantinus imperator instaurans, ex nomine matris sue Helenopolim nuncupauit.

Item apud Antiochiam B. Cleri diaconi, qui ob confessionem Christi septies tortus, et in carcere diu maceratus, ad ultimum decollatus martyrium  consummauit.

Passio sancte Fauste uirginis, sub Maximiano imperatore, que Euilasium primum palatii, tortorem suum, patientie sue uirtute conuertit ad fidem, necnon et prefectum cui iussum est eam torquere. Primum ergo suspensa et ferramentis lacerata, postea bestiis tradita, sed a nulla earum contaminata est. Deinde clauis caput eius confixum est. Postea in sartaginem pice feruentem missa, sed non est lesa, sicque cum Euilasio et prefecto in tormentis constituta, reddidit spiritum: populi uero Christiani hec audientes, sepelierunt corpora sanctorum.

uI ID. IAN.---In Grecia, Poliecti [Polyeucti] et Palladii.

Neapoli Campanie natiuitas S. Seuerini episcopi  et confessoris, fratris beatissimi uictorini clarissimi in miraculis uiri. Qui et ipse fratris imperator [imitator], post multarum uirtutum perpetrationem, sanctitate plenus quieuit. Sepultus in eo loco ubi priusquam ad episcopatum uocaretur, abstinentissimus fuerat conuersatus.

In Grecia, Rustici, Timothei et Iocundi.

Mellocia [Bellouaci] sancti Luciani, socii beati Dionysii. Item Messiani.

Metis, Patientis episcopi.

u ID. IAN.---In Mauritania, ciuitate Cesariensi, passio S. Martiane uirginis et martyris.

Eodem die apud Antiochiam S. Iuliani martyris, et Basilisse uirginis: qui locupletissimorum cura  parentum, pro eo quod erant unici, renitentes et inuiti specietenus in coniugio copulati, sed sanctissimo uoto per aliquot annos pariter in uirginitate manentes, monasteria de rebus suis in Antiochie municipiis instituerunt, ita multa et frequentia, ut Iulianus ad decem millia monachorum Pater; Basilissa uero multarum uirginum Mater existeret. Quas ante se ad regnum celorum premittens, et ipsa subsequitur. Iulianus uero postmodum a Martiano preside perquiritur. Quo tempore rabies crudelissima, ad persequendum sanctos Dei sub Diocletiano et Maximiano exardescens, multitudinem sacerdotum et ministrorum Ecclesie Christi propter immanitatem persecutionis ad eum confugere cegit. Comprehensus itaque cum hac ingenti multitudine, ipse  presidis audientie est reseruatus, ceteri serui Dei iussu crudelissimi ducis accenso igne, eisque apposito, in quo consistebant loco consumpti sunt. Ubi ad commodandam [commendandam] pretiosam mortem sanctorum, tertia, sexta, nona, sed et uespertina hora, psallentium Deo chori feruntur auditi. Beatus autem Iulianus primum auditus rigidissimis fustibus cesus est. Cumque cederetur, unus ministrorum, presidi necessarius, oculum amisit, quem, B. Iuliano orante, illico recepit, et Christo credens, statim ab insano iudice decollatur. Inde B. Iuliano ducto ad fanum demonum, ad quingenta simulacra comminuta atque in puluerum sunt redacta: qui pro hoc [cum pro hoc] in profundissimum et obscurissimum carcerem, cum Celso puero,  presidis filio, clauderetur, sed odore suauissimo et iumine mirifico donaretur, septem fratres et uiginti milites, qui ad eos uisitandi gratia uenerunt, priores igni traditi, posteriores sunt gladio trucidati. Porro Iulianus cum Celso puero, et Antonio presbytero, atque Anastasio diuersis penis afflicti, et ipsi cum Marcionilla matrona a militibus sunt interempti.

Iu ID. IAN.---Natiuitas B. Nicanoris, unius de primis septem diaconis, apud Cyprum gloriose coronati ibique uenerabiliter sepulti.

Apud Thebaidem natiuitas sancti Pauli primi eremite, qui a sexto decimo etatis sue anno usque ad nonagesimum tertium solus in eremo permansit. Cuius animam inter apostolorum et prophetarum choros ad celum ferri ab angelis Antonius uidit.  Rome Melchiadis episcopi: qui constituit in Ecclesia a fidelibus nulla ratione in diebus Dominicis ieiunandum. Igini [Hygini] pape, qui constituit clerum, et gradus ecclesiasticos distribuit.

III ID. IAN.---Eductio Domini de Aegypto, que secundum alios uII Id. Ian., secundum quosdam Non. Ian. propter multorum dierum profectionem celebratur. Apud Alexandriam SS. confessorum, Petri, Seueri, Leuci.

In Africa natiuitas S. Saluii martyris, in cuius natali S. Augustinus uerbum fecit ad populum Carthaginis.

PRIDIE ID. IAN.---In Achaia Cyriaci. In Aegypto. Philoromi. In Arabia, Saturi: qui transiens ante  templum cuiusdam idoli, cum exsufflasset illud, signans sibi frontem, statim corruit; quam ob causam a iudice loci decollatus est. Eodem die natiuitas S. Arcadii martyris, genere et miraculis clari.

ID. IAN.---Octaua Theophanie. Rome, uia Lauinaca [Lauicana], Secundine, Corone, et militum quadraginta sub Gallieno imperatore. Pictauis, depositio S. Hilarii episcopi et confessoris, qui sub Constantio Augusto heretico ob catholicam fidem quadriennio apud Phrygiam exsilio relegatus est. De quo inter alias uirtutes refertur quod orando mortuum suscitauerit.

XIX KAL. FEBR.---In Antiochia Glycerii diaconi, de antiquis, multa tormenti [tormenta] passi et in mare demersi.

 In Campania Nola ciuitate Felicis presbyteri: cuius episcopus Maximus cum persecutione territus fugisset in eremum, beatus Felix, captus et uinculis astrictus, ante presidem est adductus et fustibus cesus. Deinde in equuleo tortus, et in carcere uinculatus, et cocleis ac testulis superpositus: nocte ab angelo Domini confractis catenis, et scissa trabe qua pedes eius astringebantur, sacerdotem suum requirere iubebatur. Quem cum senio pregrauatum, fame consumptum, gelu constrictum, clausis oculis strictisque dentibus semiuiuum uixque spirantem egre tandem aliquando reperisset, et non haberet quid defecto seni porrigeret, ecce subito de sentibus uuam dependere miratus, in os confessoris expressit, et refocillatum atque humeris impositum ad ciuitatem  perduxit, ac sub tugurio cuiusdam uidue clanculo pauit. Deinde captus et in exsilium trusus, cum multos ibidem per signorum ostensionem conuerteret: post inde regressus, cum iterum ad tormenta quereretur, sed diuina prouidentia occultatus, apud Nolam multis uirtutibus illustrissimus emineret, adeo ut cunctus populus eum sibi pontificem postularent: non consensit, sed alio pro se ordinato, ipse nichilominus per duodecim annos Dei seruitio insistens, Dominica die mysteriis confectis migrauit ad Christum. Sepultusque est non longe ab urbe Nola, in loco qui dicitur Pincis.

In Spoletana ciuitate natiuitas Pontiani martyris, qui passus est temporibus Antonini imperatoris, sub Fabiano iudice. Qui cum nollet idolis sacrificare,  iussit eum uirgis cedi crudelissime. Deinde nudis pedibus super carbones ardentes ambulare, postea duos ei leones immitti, a quibus cum nocitus non fuisset, liquefacto plumbo perfusus est; cumque nec in hoc lederetur, capite truncatus est.

XuIII KAL. FEBR.---In Palestina depositio Abacuc prophete, cuius reliquie simul cum ossibus Michee prophete temporibus Arcadii et Honorii Augustorum, Domino reuelante, reperte sunt. Item Macarii abbatis, discipuli S. Antonii. Item B. Isidori, sanctitate uite, fide ac miraculis preclari.

XuII KAL. FEBR.---Rome, uia salaria, in cemeterio Priscille, natiuitas S. Marcelli pape. Hic fecit cemeteria uia Salaria, et uiginti quinque titulos in  urbe Roma constituit propter baptismum et penitentiam multorum, qui conuertebantur ex paganis et propter sepulturas martyrum. Qui iubente Maximiano imperatore primo fustibus cesus, et a facie eius quem corripiebat expulsus est. Deinde audiens quod domum sancte Lucine, quam ipse proscriptione damnauerat, eo quod de facultatibus suis Christianis donauerit, ecclesiam faceret, atque in ea missas celebraret, in media ciuitate iussit in eadem ecclesia plancas sterni, ad animalia extabuli [catabuli] publici, et eumdem episcopum ad seruitium animalium deputauit, cum custodia publica. Ubi etiam post multos annos seruiendo, indutus amictus cilicino, defunctus est, et conditus aromatibus a Ioanne presbytero et B. Lucina, sepultus est in cemeterio  Priscille.

Arelate S. Honorati episcopi et confessoris, cuius inter cetera miracula fertur quod draconem de Hilarina insula orando fugauerit, et ibidem monasterium fundauerit.

In pago uero Mandensi in Perona monasterio S. Fursei Hiberniensis. Qui de hoc seculo raptus multa mirabilia conspexit, et reuersus mortalibus admiranda narrauit, ac postmodum in austera districtione demigrauit.

XuI KAL. FEBR.---In Aegypto, apud Thebaidem, depositio B. Antonii monachi, qui sine ulla scientia litterarum, Scripturas diuinas, et memoriter audiendo tenuisse, et prudenter cogitando intellexisse et inimitabilem uitam ac miraculis claram a pueritia  usque ad decrepitam senectutem duxisse, et multos sanctitatis sue discipulos reliquisse, toto orbe Christiano predicatur. Obiit autem in pace sub imperatore Constantino, anno etatis sue centesimo quinto, et sepultus in eremo a suis discipulis, sicut ipse uiuens preceperat, occultatus est. Cuius corpus, sub Iustiniano imperatore diuina reuelatione repertum, Alexandriam delatum est, et in ecclesia B. Ioannis Baptiste humatum.

Lingonis, natiuitas sanctorum geminorum Speusippi, Elasippi et Melasippi [Eleusippi et Meleusippi]: qui cum essent uiginti quinque annorum, cum auia sua Leonilla, et Ionilla, et Neone martyrio coronati sunt, tempore Aureliani imperatoris. Gemini quidem in una arbore suspensi, ligatis manibus sursum,  pedibus uero iusum [id est, deorsum], ita extenti ut pene putarentur ab ipsa membrorum compage separari. Et post in ignem precipitati, nec tamen flammis lesi: inter uerba orationum simul migrauerunt ad Dominum. Ionilla, hec uidens, confessa est se etiam Christianam, et comprehensa a turbis, a capillis suspensa, ac multis afflicta suppliciis, cum Christum negare noluisset, cum Leonilla est simul gladio perempta. Neon exceptor gestorum et ipse Christo nomen confessus martyrio coronatus est. Docuit autem et baptizauit geminos hos Benignus presbyter, quem misit ab Oriente B. Polycarpus Myrneorum [Smyrneorum] episcopus, Ioannis apostoli auditor, in Galliam cum Andochio compresbytero  et Thyrso diacono. Sepulti sunt autem iidem gemini in secundo milliario ab urbe Lingonensi. Turbon quoque scribens uictorias confitentium Dominum, non post multum temporis martyrium perpessus est.

Xu KAL. FEBR.---Cathedra S. Petri apostoli, qua primum Rome sedit: cum enim idem princeps apostolorum Hierosolymis et in Cesarea atque in ceteris ciuitatibus Iudeorum primum predicasset Euangelium, ad predicandum postea gentibus missus, uenit Antiochiam, ibique fundans Ecclesiam, prefuit eidem annis . . . [apud Baron., annis septem]. Inde quoque pergens Romam uenit secundo Claudii Cesaris anno, ibique Euangelium instantissime predicans uiginti et quinque annis eiusdem urbis  episcopatum rexit.

Item Rome natiuitas S. Prisce uirginis et martyris.

In Ponto natiuitas SS. martyrum, Moysei et Ammonii: qui cum essent milites, primo ad metalla deputati, nouissime uero igni deputati sunt.

XIu KAL. FEBR.---Hierosolymis natiuitas sanctarum Marthe et Marie sororum Lazari.

In Smyrna, sancti Germanici martyris, ad bestias damnati.

In Africa, Pauli, Quinti et plurimorum martyrum. Carthagine, Picarie, Pie et aliorum triginta octo.

XIII KAL. FEBR.---Rome Fabiani pape, qui cum uiginti quinque annis Ecclesie preesset, passus est tempore Decii et in cemeterio Callixti sepultus. Hic  regiones diuisit diaconibus, et fecit ut septem diacones totidem notariis imminerent, ut gesta martyrum in integrum colligerent, et multas fabricas per cemeteria fieri precepit. In cuius electione fertur Spiritus sanctus in columbe specie plurimis apparuisse. Item Rome, eodem die, natiuitas S. Sebastiani martyris, qui in tantum charus erat imperatoribus Diocletiano et Maximiano, ut principatum ei prime cohortis traderent. Quem Diocletianus, ubi Christianum cognouit, nec a fide posse reuocari, iussit ligari in medio campo, quasi signum ad sagittam, et sagittari a militibus. Qui cum, sagittis plenus, quasi hericius staret, putantes eum mortuum, abierunt. Nocte autem ueniens quedam mulier, nomine Hirene, tollere corpus, inuenit eum  uiuentem, et adduxit eum in domum suam, et curam eius egit. Qui ubi conualuit, multos in fide confortauit. Nec mora ipsis imperatoribus apparens, eos prout digni erant corripuit. Tunc, iussit cum Diocletianus in hippodromum palatii duci, et fustigari usque deficeret: quem mortuum in cloacam maximam miserunt. Sed ille apparuit in somniis sancte matrone Lucine dicens: Iuxta circum inuenies corpus meum, pendens in unco, et dum leuaueris, perduces ad Catacumbas, et sepelias me in crypta iuxta uestigia apostolorum. Que ipsa nocte cum seruis ueniens totum ita compleuit.

Eodem die Rome SS. martyrum Marini [Marii]  et Marthe cum filiis suis Audifax et Ambacuc [Abachum] nobilium de Perside qui ad orationem uenerant Romam tempore Claudii principis. E quibus post toleratos fustes, equuleum, ignes, ungues, manuum precisionem, Martha in nympha necata, ceteri decollati.

XII KAL. FEBR.---Athenis Publii episcopi, qui cum Paulo apostolo, in insulam naufragio eiecto, post patris sui a febribus et dyssenteria curationem, non modicam humanitatem prestitisset, per eius predicationem ad Christum conuersus, in tantum gratia Dei profecit, ut ab ipso Apostolo Atheniensibus ordinatus episcopus martyrio sit coronatus.

Rome S. Agnetis, que sub prefecto Urbis Symphronio,  pro eo quod Christi et uirginitatis amore filium eius maritum accipere noluisset: ad lupanar illusionis gratia perducta ac denudata, primum capillis suis contecta, deinde celesti ueste donata, ipsum prefecti filium se impudentius appetentem, et ob hoc a diabolo prefocatum, orationis uirtute suscitauit. Post hec ignibus iniecta, sed eis merito sanctitatis eius exstinctis, gladio percussa est. Que postea parentibus suis inter multitudinem uirginum auro textis cycladibus indutarum apparens, gloriam Dei, qua fruebatur in celis, aperta uoce predicabat in terris. In Hispaniis, ciuitate Tarracone, natiuitas SS. Fructuosi episcopi, Augurii et Eulogii diaconorum. Qui tempore Gallieni imperatoris, sub Aemiliano  preside, primo in carcerem trusi, deinde flammis iniecti, exustis uinculis, manibus in modum crucis expansis orantes ut urerentur, obtinuerunt. Ex mox quidam e fratribus et filia presidis, que astabat, uiderunt sanctorum animas ad celum ascendere coronatas.

XI KAL. FEBR.---Apud Trecas passio S. Patrocli martyris.

In Hispaniis natiuitas sancti uincentii diaconi et martyris: qui cum S. ualerio episcopo suo a Cesaree Augustana ciuitate ualentiam usque grauibus nexus catenis, iubente Datiano, perductus est; ibique fame et squalore carceris diu maceratus, tormentis equulei et ungularum horrenda laceratione uexatus, etiam grabato ferreo diutissime  ustulatus, aruine guttis et crepitante sale respersus est. Post hec in teterrimum carcerem trusus, diuaricatis in neruo cruribus, super acutissima testarum fragmenta proiectus est. Ubi nocte lux ingens apparuit, et uirtute Dei solutus martyr, inter angelos, a quibus uisitari meruit, hymnum canebat, ita ut ipse custos carceris crederet Christo. Mane autem facto, cum misisset eum Datianus, et iussisset in lecto mollissimo reclinari, ut aliquantulum recreatus, acrius denuo torqueretur, infatigabilem spiritum Christo reddidit. Tunc Datianus corpus eius in campum proiici et feris atque auibus iussit exponi. Sed mox coruus diuinitus ad custodiam eius datus,  non solum aues alias arcebat, sed et immanem lupum a sancto corpore repulit. Quod cum Datiano nuntiatum esset, iussit eum insutum culeo in profundum maris cum grauissimo saxi pondere demergi. Sed prius, uirtute Dei super undas innatans, ad littus delatus et arenis conditus est, quam remiges portum tangere potuissent. Inde cum se sanctus martyr cuidam fideli anui reuelasset, persecutionis rabie cessante, a Christianis reuerenter sublatus, et in ecclesia tumulatus est.

Natiuitas S. Anastasii monachi et martyris de Perside: qui post plurima tormenta carceris, uerberum et uinculorum, que in Cesarea Palestine perpessus fuerat a Persis, postremo in Perside multa pena afflictus, atque ad ultimum decollatus  est a rege eorum Chosdre cum aliis septuaginta. Reliquie corporis eius primo Hierosolymis ad monasterium, deinde Romam delate, uenerantur in monasterio B. apostoli Pauli quod dicitur ad Aquas Saluias.

Ipso die in Galliis, ciuitate Ebreduno, sanctorum martyrum uincentii, Orontii et uictoris.

X KAL. FEBR.---Natiuitas S. Parmene diaconi de septem primis: qui traditus gratie Die a fratribus, iniunctum officium predicationis plena fide consummauit, et martyrii palmam adeptus Philippis quieuit.

Rome Emerentiane uirginis Christi et martyris, que erat collactanea S. Agnetis, et dum oraret ad sepulcrum eius, ac simul orantes a  gentilium lesione defenderet, lapidata est ab eis. In Mauritania, ciuitate Neocesarea, natiuitas S. Seueriani et Aquile uxoris eius ignibus combustorum.

IX KAL. FEBR.---Natiuitas sancti Timothei discipuli B. Pauli apostoli: qui apud Ephesum a beato apostolo episcopus ordinatus, post multos pro Christo agones dormiuit. Cuius corpus cum reliquiis beati Andre et Luce uicesimo anno Constantinopolim translatum est.

Apud Antiochiam sancti Babyle episcopi cum tribus paruulis: qui sub . . . . [Apud Baron, sub Decio] posteaquam frequenter passionibus suis et cruciatibus glorificauerat Dominum, gloriose  uite finem est fortitus in uinculis; et non longe a Castalio fonte sepultus, Apollinem in ipso celeberrimo oraculorum suorum loco damnauit silentio.

In Neocesarea ciuitate natiuitas sanctorum martyrum Mardonii, Musonii, Eugenii, Marcelli, qui omnes igni traditi sunt, et reliquie eorum in Axum fluuium disperse.

uIII KAL. FEBR.---Rome translatio S. Pauli apostoli, et conuersio eius apud Damascum; et ibidem natiuitas S. Ananie, qui eumdem Paulum baptizauit.

Alibi natiuitas S. Proiecti martyris. Constantinopoli, Gregorii Theologi.

 Apud Gabalen ciuitatem, S. Seueriani episcopi, admirande sanctitatis et doctrine uiri.

uII KAL. FEBR.---Natiuitas sancti Polycarpi, qui beati Ioannis apostoli discipulus, et ab eo Smyrne episcopus ordinatus, totius Asie princeps fuit. Postea uero, regnante Marco Antonino et Lucio Aurelio Commodo, quarta post Neronem persecutione, Smyrne sedente proconsule, et uniuerso populo in amphitheatro aduersus eum conclamante, igni traditus est. Sed flamma in modum camere curuata, specie quasi ueli nauis uento sinuati, supra corpus martyris stetit. Quod corpus in medio positum, non erat ut caro ardens, sed tanquam si aurum aut argentum in fornace candesceret. Tum preterea odorem naribus suis circumstantes  hauserunt tanquam thuris incensi, uel pretiosissimi flagrantis unguenti. Ad ultimum, uidentes sceleris ministri corpus igne non posse consumi, iusserunt propius accedere confectores, et corpus cui ignis cesserat, mucrone transfodere. Quo facto tam largus profusus est sanguis, ut restingueret rogum. Cum quo et alii duodecim ex Philadelphia uenientes, apud prefatam urbem martyrio consummati sunt. Tunc etiam Germanicus athleta Christi insignis, ad bestias damnatus, et ultro ad deuorationem sui prouocans, ueloci morte coronam adeptus est uite eterne.

Eodem die sanctorum martyrum Theogenis cum aliis triginta sex.

Item apud Biturigas beati Sulpitii episcopi et  confessoris.

uI KAL. FEBR.---In Africa natiuitas S. Iuliani, uincentie et aliorum triginta duorum.

Natiuitas S. Ioannis episcopi Constantinopolitani, qui pro mira et pretiosissima doctrina Chrysostomus appellatur: quod Latine interpretatur oris aurei uel os aureum habens. Qui per multos agones uitam promeruit sempiternam.

Item Marii abbatis monasterii Badocensis, uita et uirtutibus clari.

In Bethlehem Iude dormitio Paule, matris Eustochie [Eustochii] uirginis Christi. Que cum esset ex nobilissimo genere senatorum Rome, abrenuntians seculo, et opibus suis in pauperes  erogatis, Christi consecuta est paupertatem, et apud prefatum oppidum, Dominica natiuitate gloriosum, monasterii uirginalis exstitit mater. Cuius uitam uirtutibus admirandam S. Hieronymus scribens, testatur eam longe coronatam esse martyrio. Eiusdemque petitionibus annuens, confecit plurima opuscula.

u. KAL. FEBR.---Octaua sancte Agne, uel, iuxta quosdam, natalis genuinus [geminus].

In ciuitate Apollonia, Leucii, Thyrsi, Gallinici martyrum. Qui temporibus imperatoris Decii sub presidibus Cymbricio, Syluano, et Baudo, diuersis tormentorum generibus excruciati, primus et ultimus abscissione capitis, medius celesti uoce euocatus  spiritum reddens, martyria consummauerunt in Grecia.

Eodem die apud Alexandriam beati Cyrilli episcopi, qui catholice fidei preclarissimus exstitit propugnator.

In monasterio Reomanensi [Rhemensi], Hicanis [Ioannis] presbyteri uiri Dei.

Iu KAL. FEBR.---Rome natiuitas Papie et Mauri militum tempore Diocletiani: qui constantiam uidentes Saturnini et Sisinnii martyrum, conuersi sunt ad fidem. Statimque iussum est a Laodicio prefecto Urbis, ut os eorum, quo Christum confitebantur, lapidibus contunderetur, et retunderentur [retruderentur] in carcerem, ubi erant baptizati ab Marcello papa. Quos post dies duodecim eductos, iussit  sterni in uiam et fustibus cedi; deinde leuatos de terra plumbatis cedi donec exspirarent. Quorum corpora colligens noctu Ioannes presbyter, sepeliuit uia Nomentana, ad nymphas beati Petri, ubi baptizabat. Scriptum in gestis beati pape Marcelli.

Eodem die Triueris depositio beati ualerii episcopi, discipuli S. Petri apostoli.

III KAL. FEBR.---Apud Antiochiam passio S. Hippolyti, qui nouato [Nouati] schismate aliquantulum deceptus, operante gratia Christi correctus, ad caritatem Ecclesie rediit. Pro qua et in qua, postea illustre martyrium consummauit.

Hierosolymis depositio beatissimi Matthie episcopi, de quo mira et plena fide gesta narrantur: qui  octauus post Iacobum rexit Ecclesiam, et multa pro Christo perpessus, ultimo in pace uitam finiuit.

Item beati Alexandri; hic Deciana persecutione pro confessione fidei iudiciis sistitur et uinculis carceris traditur. Quique cum longeue etatis ueneranda canitie prefulgeret, postquam frequenter passionibus suis et cruciatibus glorificauerat Dominum, de uinculis ad tribunalia, et a tribunalibus reuocaretur ad uincula, inter ipsa uicissim sibi succedentia tormenta, bono fine quieuit.

Item in Malbodio monasterio natiuitas Adelgunde uirginis: que temporibus Dagoberti regis Francorum ex nobili genere progenita, uirginitatis propositum elegit, et in quo permansit. Sepiusque illi angelica uisio reuelata fuit, exhortans eam ut in  proposito permaneret. Nouissime uero cum magna claritate celestis luminis ad uitam migrauit eternam.

PRIDIE KAL. FEBR.---Apud Alexandriam natiuitas S. Metrani martyris: quem pagani correptum iubent impia uerba proferre. Quod illo recusante, omne corpus eius fustibus colliserunt. uultumque et oculos acutis calamis terebrantes, extra urbem cum cruciatibus expulerunt. Ibique quod in eo supererat spiritus, lapidibus eiecerunt.

Item Alexandrie, Tarsitii, Zotici et Ammonii.

In Africa, uictoris, Publii, Saturnini et Polycarpi. Item Thyrsi, Gelasii et Gallinici.

 Eodem die apud Trientinam [Tridentinam] urbem beati uigilii episcopi et martyris.



FEBRUARIUS. Mensis Februarius habet dies XXuIII., lun. XXIX, in anno uero bissextili XXX.

KAL. FEBR.---Apud Antiocham S. Ignatii episcopi et martyris.

In Grecia, Polycarpi episcopi.

Rauenne, S. Seueri episcopi.

Apud Smyrnam natiuitas S. Pionii martyris, qui persecutione Antonii [Antonini] ueri, post insuperabilem responsionum constantiam, et squalorem carceris, ubi multos fratrum ad martyrium suis exhortationibus roborauit; ad ultimum cruciatibus multis  uexatus, clauis confixus, et ardenti rogo superpositus, beatum pro Christo sortitus est finem. Passi sunt cum eo alii quindecim.

Eodem die, beati Effrem, Edessene Ecclesie diaconi.

In Hibernia natiuitas S. Brigitte uirginis, que magnorum meritorum et sanctitatis esse predicatur, adeo ut cum lignum altaris in testimonium uirginitatis sue tetigisset, uiride sit effectum.

Eodem die S. Pauli episcopi ciuitatis Tricassine; cuius et uita uirtutibus claruit, et mors pretiosa miraculis commendatur.

Iu NON. FEBR.---Hypapante Domini, uel purificatio beate Marie, quando Dominum Iesum cum hostiis secundum legem presentauit in templo,  et ipsum esse Christum Simeon et Anna in Spiritu sancto cognouerunt, et exspectantibus redemptionem Hierusalem predicauerunt .

Apud Cesaream natiuitas beatissimi Cornelii centurionis: cui cum preces et eleemosyne sue Deo accepte ab angelo nuntiarentur, mox ex admonitione eiusdem angeli, ad sanctum Petrum apostolum legatos direxit, ut ad saluationem subuenire dignaretur. Qui uisione celitus delata edoctus, ne immunditiam gentilium abhorreret, ad eum properans, et de fide Iesu Christi in auribus gentium disputans, ac Spiritum sanctum ex dono linguarum eos accepisse non dubitans, eos iussit baptizari, post conuersionem multorum millium ex Iudeis, has primas ex gentilibus primitias Deo consecrans. Qui Cornelius, relicta  militia, apud prefatam urbem episcopi honore sublimatus quieuit.

Rome, sancti Aproniani commentariensis, qui a Sisinnio diacono Marcelli pape baptizatus, a Laodicio prefecto Urbis capite truncatus est, temporibus Maximiani Augusti.

Item Rome foro Sympronii, uia Flaminia, milliario ab Urbe CLXIII, Laurentii, Hippolyti, et natiuitas S. Fortunati.

In Africa, uictoris, Maurini, Honorati, Urbani, Hilarii, Perpetui, Iuliani, Priuatule et aliorum septuaginta quatuor.

Aurelianis depositio B. Flosculi episcopi et confessoris, et Sicarie uirginis.

 III NON. FEBR.---In Sebastia ciuitate Cappadocie passio S. martyris Christi Blasii episcopi, qui sub Agricolao preside capite truncatus est: cum duobus puerulis, filiis unius mulieris, de illis septem que, per predicationem eius confortate, sub eodem preside martyrizauerunt.

In Africa, beati Celerini diaconi et confessoris, et sanctorum martyrum Celerine auie eius, et Laurentini patrui, et Ignatii auunculi ipsius.

Lugduni depositio S. Lupicini episcopi.

PRIDIE NON. FEBR.---In Foro Sympronii natiuitas sanctorum Gemini, Gelasii, Mannii [Magni], Aquilini [Aquili] et Donati.

In ciuitate Aegypti, que appellatur Thynius [Thmuis] passio beati Philee eiusdem urbis episcopi,  et Philoromi tribuni militum Romanorum: qui constantiam episcopi admiratus, et eam laudibus prosecutus, pariter cum eo capite plexus est. Cum quibus etiam innumera multitudo fidelium ex eadem urbe pastoris sui uestigia sequens, persecutione martyrio coronata est.

NON. FEBR.---In ciuitate Patris ordinatio episcopatus S. Andree apostoli.

In Sicilia, urbe Catina, passio S. Agathe uirginis sub Decio imperatore, proconsule Quintiano: que post alapas et carcerem, post equuleum et tortiones, post mamillarum abscissionem, sed a Domino sanationem, post uolutationem in testulis et carbonibus, tandem in carcere consummata est.

uienne, beati Auiti episcopi. Cuius fide et industria  atque admirabili doctrina, tempore Gundebaldi regis, ab infestatione Ariane hereseos Gallie defense sunt.

uIII ID. FEBR.---Rome uia Appia in eiusdem cemeterio passio S. Sotheris uirginis et martyris.

Apud Cesaream Cappadocie natiuitas S. Dorothee uirginis; que cum duobus sororibus Christe et Calliste, que a fide nuper apostatabant, uite doloribus, commendata esset, ut eam auerterent a Christo, ipsas iterum conuertit ad Christum: ita ut a prefecto in cupam feruentem misse, ad martyrii palmam peruenerint. Postea uero ipsa sub Sapricio prouincie ipsius preside, primum equulei extensione uexata, dein palmis diutissime cesa, ad ultimum capitali sententia punita est. Cumque egrediens  de pretorio duceretur ad mortem, Theophilus quidam scholasticus ait ad eam. »Eia tu, sponsa Christi, mitte mihi mala de paradiso Christi tui.« Que statim promisit se esse missuram. Ubi ergo uentum est ad locum in quo iugulanda erat, pauper [parumper] oratione facta, protulit orarium suum, et uocato ad se quodam puerulo annorum sex, misit Theophilo, dicens: »Dic ei: Dorothea ancilla Dei mittit tibi mala de paradiso Christi sui.« Accipiens ille et gratias agens quod petitionem eius implesset, cepit sibi faciem tergere. Tantaque repente suauitate perfusus est, ut tota mente mutatus cum grandi exsultatione, et clara uoce sepius replicaret: »Benedictum nomen Domini Iesu Christi.« Ob quam confessionem  mox et ipse tentus ac suspensus in equuleo, tanta crudelitate tortus est, ut omnes circumstantes exhorrescerent. Nouissime uero ceso capite martyrium consummauit.

Eodem die natiuitas Antholiani, qui apud urbem Aruernam martyrio coronatus.

In Gallia, ciuitate Aderato [Atrebati], depositio sancti uedasti episcopi et confessoris.

In Hellone monasterio depositio S. Amandi episcopi et confessoris.

uII ID. FEBR.---In Britanniis sancti Moyseis uel Moysis uenerabilis episcopi. Qui primo quidem in eremo uitam solitariam ducens, meritis et uirtutibus ac signis que faciebat per illum Dominus, magnifice innotuerat. Quique postea, petente Mauuia Saracenorum  regina, episcopus illius gentis factus, fidei catholice custodiuit intemerata consortia, et gentem cui datus fuerat episcopus ex grandi parte ad fidem Christi conuertit: sicque in pace perfectus in uirtutibus quieuit.

uI ID. FEBR.---In Armenia Minore natiuitas sanctorum Dionysii, Aemiliani et Sebastiani.

Eodem die apud Alexandriam natiuitas sancte Cointhe martyris: quam pagani correptam ad idola perducentes adorare cogebant. Quod cum illa exsecrans recusaret, uincula pedibus eius innectentes, et per plateas totius ciuitatis eam trahentes, horrendo supplicio discerpserunt.

Rome depositio S. Pauli episcopi et Iulii pape.

u ID. FEBR.---Sueuo [Soli] apud Cyprum natiuitas  Alexandri et Ammonis. Item Ammonis et aliorum triginta septem.

Alexandrie Apollonie uirginis: cui persecutores omnes dentes excusserunt; deinde, constructo ac succenso rogo, cum comminarentur uiuam se eos esse incensuros, nisi cum eis impia uerba proferret, illa paulum quid intra semetipsam deliberans, repente se de manibus impiorum prorupit, et in ignem quem minabantur sponte prosiliuit.

Iu ID. FEBR.---Rome natiuitas sanctorum martyrum Zotici, Hireni, Iacinthi et Amantii.

Item Rome, uia Lauicana, militum decem.

Eodem die in Oriente sancte Sotheris uirginis, que grauiter et diutissime alapis cesa, cum cetera quoque penarum genera uicisset, gladio martyrium  consummauit.

In Campania sancti Syluani episcopi et confessoris.

In Bethlehem ciuitate Iude, sub Herode rege, passio sanctorum Andree et Aporii.

Sanctonis ciuitate depositio sancti Troiani episcopi et confessoris, et Baldegundis abbatisse.

Eodem die depositio sancte Scholastice uirginis, cuius animam frater eius, sanctus Benedictus abbas, uidit in columbe specie celos petere. Quod fratribus, matutinorum hymnis expletis, intimauit et Deo gratias inde retulit.

III ID. FEBR.---Rome Calocerii et Parthenii.

In Apamia Peonis et Eufraxii.

 Apud Lugdunum Desiderii episcopi et martyris, qui beatus uir passus quidem est in Prisciniaco uilla, territorio Lugdunensi, X Kal. Iunii. Translatus est autem uiennam in ciuitatem sui episcopatus.

Alexandrie, depositio S. Euphrosyne, que in monasterio mira uirtute abstinentie et miraculis etiam claruit.

PRIDIE ID. FEBR.---In Hispaniis, ciuitate Barcillone, natiuitas S. Eulalie uirginis et martyris: que passa est tempore Diocletiani imperatoris sub prefecto Hispaniarum Datiano; quando sub eodem apud Barcillonem sanctum Cucufatem, et apud Gerundam sanctum Felicem, gloriosas constat martyrii accepisse coronas.

In Africa passio S. Damiani militis.

 Alexandrie Modesti et Ammonii infantum.

Rome Gregorii pape secundi, qui rexit Ecclesiam sedecim annis, Leonis et Constantii imperatorum temporibus. Qui uir castus, et in diuinis Scripturis eruditus, in Germaniam per Bonifacium episcopum uerbum salutis predicauit. Idemque, ut in quadragesimali tempore, quinta feria ieiunium atque missarum celebratio fieret, quod non agebatur, instituit.

ID. FEBR.---Apud Antiochiam natiuitas S. Agabi prophete; de quo in Actibus apostolorum refertur  quod et magnam famem et passionem Pauli apostoli predixerit.

In Militena Armenie natiuitas S. Polyeucti martyris, qui Latine interpretatur multum orans.

 Lugduni depositio S. Stephani episcopi.

XuI KAL. MARTII.---Rome natiuitas S. ualentini presbyteri, qui post multa sanitatum et doctrine insignia fustibus cesus, et sic decollatus est sub Claudio Cesare.

Eodem die Rome passio S. ualentini Interamnensis episcopi. Qui tentus a paganis ac uirgis cesus, et post diuturnam cedem custodie mancipatus, cum superari non posset, medie noctis silentio, eiectus de carcere, decollatus est, iussione furiosi Placidi Urbis prefecti. Quem cum discipuli eius Proculus, Ephebus et Apollonius ad ciuitatem suam retulissent, et hoc consulari Leontio nuntiatum fuisset, iussit eos capite cedi. Qui non sunt longe a corpore S. ualentini sepulti.

 Item Rome, uia Ardeatina, Felicule, uitalis, Zenonis.

In Egea ciuitate S. Iuliani.

Apud Alexandriam natiuitas sanctorum martyrum Bassi, Antonii, Protolici, qui in mare mersi sunt. Item Cyrionis presbyteri, Moyseos, Bassiani lectoris, Agathonis exorciste, qui omnes igni combusti sunt.

Item Dionysii et Ammonii decollatorum.

Xu KAL. MART.---Rome Cratonis martyris: qui cum haberet filium Cheremonem nomine, qui inciderat in egritudinem grauissimam, ad eumque sanandum B. ualentinum Interammensem episcopum euocasset, eidemque ipsum sub tali conditione  obtulisset, ut si puer sanaretur, ipse cum omni domo sua fieret Christianus, sanato puero, ipse quod promiserat impleuit; atque cum uxore et uniuersa domo baptizatus, non post multos dies martyrio consummatus est.

Interamnis, sancte Agape [Agapis] uirginis.

In Brixia, Faustini martyris.

In Antiochia, Iosephi diaconi.

Apud Sebasten ciuitatem passio S. Blasii episcopi. Qui multorum patrator miraculorum sub preside Agricolao post diutinam cesionem, post carcerem, atque inde suspensionem in ligno ubi pectinibus ferreis carnes eius disrupte sunt; postea iterum teterrimum carcerem, post demersionem in lacum, unde supernatans saluus exiuit: iubente iniquissimo  iudice capite ad extremum cum duobus pueris truncatur, felicia regna una cum ipsis ingressus. Ipso autem adhuc agonizante septem mulieres beatissime, que guttas sanguinis eius profluentes de beatissimis plagis corporis ipsius colligebant, deprehense quod essent Christiane, post caminum ignis, ubi plumbo superinfuse sunt, post pectines ferreos, quibus carnes earum disrupte, post ereas tunicas excandentes, nouissime data sententia gladio percusse, datoque pretio sanguinis, uitam merebantur eternam.

XIu KAL. MART.---Natiuitas S. Onesimi, pro quo B. Paulus apostolus Philemoni familiares litteras mittit. Quem idem beatus apostolus episcopum ordinans, eique predicationis uerbum committens, apud Ephesiorum  ciuitatem reliquit. Cui episcopus post B. Timotheum et ipse presedit. Qui Romam perductus, atque ibi pro fide Christi lapidatus, sepultus est ibi primum Christi martyr. Inde ad loca ubi fuerat ordinatus episcopus corpus eius delatum.

In Cumis natiuitas S. Iuliane uirginis. Que temporibus Maximiani imperatoris, primo a patre suo Africano cesa et grauiter cruciata est, deinde et a prefecto Eleusio, quem sponsum habuerat, nuda uirgis cesa, et a capillis suspensa, et plumbo soluto a capite perfusa, et rursum in carcerem recepta, ubi palam cum diabolo conflixit; et rursum euocata, rotarum tormenta, flammas ignium, ollam feruentem superauit, ac decollatione capitis martyrium consummauit. Que passa est quidem in Nicomedia,  sed post paucum tempus, Deo disponente, in Campaniam translata.

Eodem die in Aegypto Iuliani cum aliis numero quinque millibus.

In Hispania, ciuitate Barcillone, S. Cucufatis martyris.

In Africa, sancti Maximi.

Item Secunde, Sauli [Seleuci].

XIII KAL. MART.---In Perside natiuitas B. Polychronii martyris, Babylonie, et Ctesifontis episcopi. Qui presente Decio imperatore, os lapidibus cesus, manibus extentis, oculis ad celum eleuatis, emisit spiritum. Scriptum in passione S. Laurentii. In Africa sanctorum Donati et Secundiani. In Aquilea  Crysanthi, Eutychii, Concordie, Iusti, Romuli, Salonis, Syluani et aliorum octoginta quatuor, quorum nomina Deus scit. Alibi Ianuarii, et aliorum ualde multorum.

XII KAL. MART.---Hierosolymis, B. Simeonis episcopi et martyris, qui traditur propinquus Saluatoris fuisse secundum carnem. Constat tamen quia de Cleopha cuius filius fuit, frater erat Ioseph.

Eodem die natiuitas sanctorum martyrum Claudii et uxoris eius Prepedigne, et filiorum Alexandri et Curie, et fratris Claudii B. Maximi: qui cum essent preclarissimi generis, agente fratre eorum Gabinio presbytero, baptizati sunt a B. Gaio pontifice Romano. Et postmodum tenti, iubente Diocletiano, a iudice Iulio. Et Claudius quidem cum uxore sua et  filiis deportatus in exsilium; deinde incendio concremati, odoriferum sacrificium martyrii Deo reddiderunt. Ac sic postmodum apud Ostiam in reuma iactati sunt: quorum reliquias Christiani perquisitas, iuxta ciuitatem sepelierunt.

In Africa, Rutuli, Syluani, Classici, Secundini, Fluctuli [Fructuli], Damasi.

Interamnis Pauli et aliorum multorum.

XI KAL. MART.---Rome natiuitas S. Gabinii presbyteri, patris beatissime Susanne, qui a Diocletiano diu in custodia uinculis afflictus, pretiosa morte celi gaudia meruit.

In Africa, natiuitas B. Publii, Iuliani, Marubi [Marcelli].

Item Iuliani, Barachei, Pauli, Marcelli, Tulii,  Lampasii, Maiuli, Iulii.

X KAL. MART.---Rome, uia Appia, in cemiterio Callixti depositio Gaii episcopi.

Apud Cyprum natiuitas Potamii, Nemesii et Didymi.

Alibi uictoris et Corone, et aliorum uiginti.

Apud Tyrum, que est urbs maxima et celebris Phenicis, beatorum martyrum quorum numerum Dei sola scit scientia. Quos, iubente Diocletiano, ueturius magister militie diuersis tormentorum generibus sibi inuicem succedentibus occidit. Primo flagris per omne corpus martyres Dei carpebantur; post hec tradebantur ad bestias, adhibebantur leones, ursi, pardi atque ferarum genus, equi quoque  et tauri; quibus ferro et igni feritas addebatur. Sed cum nulla ferarum eos lederet, furor belluarum transit in homines, et cum gladiis peragerent quod bestiis nequiuerunt, etiam cadauera occisorum marinis fluctibus immiserunt. Quorum primi et preuii fuerunt Tyrannio et Syluanus episcopi, qui paruo tempore interposito bestiarum dentibus martyrium compleuerunt; et Peleus et Linus episcopi, qui cum plurimis clericis igne consumpti sunt. Zenobius presbyter quoque uenerabilis capite fuit cesus.

IX KAL. MART.---Apud Siciliam martyrum septuaginta quatuor. Qui sub Diocletiano per diuersa tormenta confessionis sue coronam a Christo sibi paratam percipere meruerunt.

 In Africa sanctorum ueruli, Secundini, Seruuli, Syricii, Felicis, Iocundi, Saturnini, Fortunati et aliorum septemdecim.

Alibi uictorini, Mappalici et plurimorum aliorum martyrum.

Item depositio Eucherii episcopi.

uIII KAL. MART.---Apud Antiochiam Syrie cathedra S. Petri apostoli.

Apud Alexandriam Abilii episcopi, qui post B. Marcum secundus episcopus tredecim in annos sacerdotium administrauit.

Apud Hierapolim, S. Papie episcopi, auditoris S. Ioannis apostoli.

Item B. Aristionis, qui unus fuit de septuaginta duobus discipulis Christi.

 In Nicomedia natiuitas sancte Tegle [Tecle] uirginis, discipule S. Pauli apostoli, que sub Nerone imperatore pro Christi nomine igni est tradita, sed non est usta. Postea uero bestiis atque serpentibus deputata et proiecta est, sed a nullo eorum est lesa. Ad extremum uero in Seleucia cum uirginitatis martyrio atque uirtutum honore per somnum pacis migrauit ad Dominum.

Rome uia Tiburtina ad S. Laurentium natiuitas S. Concordie, que Deciana persecutione trucidata est.

uII KAL. MART.---Apud Smyrnam [Sirmium] sancti Synerii [Sireni] monachi, qui tempore Maximiani imperatoris, cum unus ex domesticis eius uxorem  hora incongrua in horto quem ipse sibi excolebat deambulantem acrius increpando repulisset, iubente Maximiano tentus, et Christianum se esse confessus, capite cesus est.

Item aliorum septuaginta duorum, qui ibidem passi sunt.

Rome, S. Polycarpi presbyteri, qui cum B. Sebastiano plurimos ad fidem Christi conuertit atque ad martyrii gloriam perduxit.

Smyrne natiuitas sanctorum Erotis et Carpophori.

In Pannoniis, sanctorum Seneroti, Antigoni, Rutuli, Libii.

In Africa, Grysionii, Zenonis et aliorum multorum.

 uI KAL. MART.---In Palestina natiuitas S. Matthie apostoli, qui de septuaginta discipulis pro Iuda traditore in apostolatum electus: in Iudea Euangelium predicauit.

Item inuentio capitis precursoris Domini, tempore Martiani principis, quando idem precursor duobus monachis primum, ubi eius caput celatum iaceret reuelauit. Constat autem quia imminente festiuitate Paschali fuerit, sicut in Euangelio patet, decollatus, et anno post hunc sequente, cum denuo tempus Paschale rediret, mysterium Dominice passionis esse completum. Et propterea quod in libro Sacramentorum natiuitas eius quarto Kalendarum Septembrium die notatum est, et in Martyrologio, quod Eusebii et Hieronymi uocabulis insignitum est,  legitur Iu Kal. Sept. in Emissa [Edessa] ciuitate Phenicis prouincie natiuitas S. Ioannis Baptiste die quo decollatus est, non specialiter ipsum diem decollationis eius, sed diem potius quo caput eius in eadem ciuitate repertum atque in ecclesia est conditum, designat.

Siquidem duo monachi Orientales uenerant adorare Hierosolymis, et loca sancta uidere. Quibus per reuelationem assistens idem precursor Domini, precepit ut ad Herodis quondam regis habitaculum accedentes, caput suum ibi requirerent, et inuentum digno honore reconderent. Quod idcirco maligne mulieres a corpore absectum in cubiculo suo diligenti cura seruauerunt, ne corpori adnexum impietatem illarum denuo coarguere potuisset. Quod uidelicet  caput a supradictis fratribus diuina gratia repertum et assumptum, sed a conuiatoribus eorum sublatum, et de loco ad locum, ab homine ad hominem, quasi quiddam aliud Emissam usque perlatum est, et in quodam specu in urna sub terra non pauco tempore ignobiliter reconditum, donec denuo sese caput ipsum ostendit Marcello cuidam presbytero religioso, dum in eodem specu habitaret. Ex quo tempore cepit in eadem ciuitate beati Precursoris decollatio, ipso die quo caput inuentum siue eleuatum est, celebrari. Denique apud alios inuentio capitis eiusdem octauo Kalendas Octobris, quo die conceptus asseritur, apud quosdam uero Iu Kalend. Septembr. celebratur. Decollatus uero est in castello quodam Arabie, quod Macherunta nominatur, et corpus quidem  eius in ciuitate Samaria, que nunc Sebaste dicitur, caput autem in Hierosolymis humatum est. At uero ossa eius tempore procedente Hierosolymam translata, ac mox Alexandriam missa, nunc ibidem in ecclesia que nominis ipsius est honore consecrata, seruantur. Caput quoque de Edissa Constantinopolim per Theodosium imperatorem deportatum, extra urbem in ecclesia regio cultu composita, frequentatur. Quod diuina prouidentia constat actitatum, ut scilicet per plura loca deportatis B. martyris reliquiis plura uirtutum signa fierent, pluresque per memoriam doctrine et uite illius ad fidem et dilectionem eius quam predicauerat, confluerent, pluresque per memoriam doctrine et uite illius ad fidem que iustificat et saluificat conuerterentur.

 Item Rome Absalonis.

In Cesarea Cappadocie, Heroli, Lucii et Sergii martyrum.

In Africa, Iuliani, Iulie et aliorum plurimorum.

In Nicomedia, Luciani presbyteri.

u KAL. MART.---In Aegypto natiuitas sanctorum uictoris, uictorini, Nichophori [Nicephori], Claudiani, Dioscori, Serapionis et Papie, sub Numeriano imperatore, agente Sabino duce. Quorum primus in pilam ex robore cauam, et undique circumforatam missus, ac per singula foramina diutissime transpunctus, cumque nimius sanguis efflueret, eductus de pila, capite cesus est. Secundus, manibus et pedibus amputatis, in eamdem pilam missus, prioris  tormenta sustinuit et nouissime gladio cesus est. Tertius cum ultro in pilam fuisset ingressus, indignatus iudex iussit eum inde produci, et supra craticulam prunis substratam aliquantum perassari et inuerti. Cumque in confessione persisteret, sublatus inde, minutatim gladio concisus, spiritum reddidit. Reliquorum quatuor Claudianus et Dioscorus flammis incensi, Serapion et Papias gladio perempti sunt.

In Africa, sanctorum Donati, Iusti, Rutuli, Hirenei, Pisionis.

Pamphylie, Nestoris et Caste.

Iu KAL. MART.---In ciuitate Pamphylie Perge natiuitas beati Nestoris episcopi, qui persecutione Decii, cum die noctuque orationi insisteret ut grex  Christi custodiretur, comprehensus a quodam Irenarcho, qui erat princeps Curie ciuitatis, uelut aries sine macula oblatus est presidi Pollioni. Et cum nomen Christi mira libertate et alacritate confiteretur, deos autem gentium demonia pessima memoraret, iussus ab eodem preside suspendi in equuleo, et crudelissime torqueri, letus psallebat dicens: Benedicam Domino in omni tempore, semper laus eius in ore meo . Preses uero, stupens super tanta tolerantia et uolens eum blandis uerbis a fide reuocare, dixit ei: »uis esse nobiscum, aut cum Christo tuo?« Cui sanctus Nestor cum magno gaudio respondit dicens: »Cum Christo meo et eram et sum et ero.« Tunc indignatus preses dedit aduersus cum sententiam, ut qui Iesum crucifixum sub Pontio  Pilato fateretur, tanquam deuotus Deo suo illius subiret sententiam, et ligno affixus esset patibulo, docebat assistentem populum Christianum, ut in fide et caritate Christi persisterent, et libentissime compaterentur, ut et simul glorificarentur. Post hec petens omnem astantem turbam fidelium, ut genua figentes orarent cum ipso, cum compleret orationem et dixissent omnes, Amen, reddidit spiritum. Consummauit autem martyrium suum quinta Sabbati, hora tertia.

Eodem die, beati Alexandri Alexandrine ciuitatis episcopi, gloriosi senis, qui post beatum Petrum Arium presbyterum suum heretica impietate deprauatum, et a diuina ueritate disiunctum, de Ecclesia eiecit, et postea inter trecentos et octo Patres eumdem  in Niceno concilio damnauit.

Item in Alexandria, Felicis cum sociis suis.

III KAL. MART.---Apud Hispaniam, ciuitate Hispali, natiuitas sancti Leandri episcopi, ad quem beatus Gregorius libros Moralium scripsit. Cuius predicatione et industria tota Gothorum gens per Reccharedum regem ab Ariana impietate conuersa est. Qui etiam fratrem eius Erminigildum regem, uiuente adhuc patre heretico, ab eadem Ariana heresi ad catholicam fidem correxit, atque usque ad gloriosam martyrii passionem suis exhortationibus perduxit.

Eodem die in Alexandria natiuitas sancti Iuliani martyris, qui cum ita podagra constrictus esset, ut neque incedere neque stare posset, cum his qui  eum in sellula portabant iudici offertur. Quorum unus quidem statim negauit, alter nomine Eum [Eunus] cum Iuliano sene in Domini confessione perdurat. Quique [Ambo] iubentur camelis impositi per totam circumduci urbem et flagris, hinc inde stipante populo, laniari, usquequo finem ipsis uerberibus sortirentur.

Apud Lugdunum sancti Baldemeris [Baldomeri] uiri Dei, cuius sepulcrum crebris miraculis illustratur.

PRIDIE KAL. MART.---In Alexandria sanctorum Celeris, Pupilli [Cerealis, Pupuli], Gaii, Serapionis.

In territorio Lugdunensi locis uirentibus B. Romani abbatis, qui primus illic uitam eremeticam duxit, et multis miraculis ac uirtutibus clarus, plurimorum  postea Pater exstitit monachorum.



MARTIUS. Martius habet dies XXXI, lun. XXX. Et in hoc mense erit ieiunium primum, de Quatuor Temporibus.

KAL. MART.---Rome sanctorum martyrum ducentorum sexaginta temporibus Claudii, qui uia Salaria arenam fodientes, damnati fuerant pro Christi nomine. Quos iussit Claudius ut in figlina foris muros porte Salarie mitterentur, et eo loco inclusi in ciuitatis amphitheatro militum sagittis interficerentur. Ibidem Simplicii pape, qui sedit Rome annis quindecim. Hic Acacium Constantinopolitanum episcopum, et Petrum Alexandrinum episcopum  Eutychianos damnauit.

Andegauis, Albini episcopi.

uI. NON. MART.---Rome, uia Latina, sanctorum Iouini et Brasilei, qui passi sunt sub Gallieno et ualeriano imperatoribus.

Eodem die martyrum plurimorum sub Alexandro imperatore passorum, quos diu cruciatos impius Alexander capitali sententia damnauit.

u NON. MART.---In Hispania, ciuitate Calagurritana, natiuitas sanctorum martyrum Emetherii [Hemiterii] et Cheledonii: qui primum apud Legoniensem Gallicie ciuitatem milites, exsurgente persecutionis procella, pro confessione nominis Christi plurimis afflicti tormentis, Calagurrim usque perducti, atque ibidem martyrio affecti sunt et coronati.  Cumque eorum capita lictor incideret, miraculum populis grande apparuit. Nam unius annulus orariumque alterius, nube susceptum et in celos euectum est. uiderunt hec omnes qui aderant, et usquequo acies oculorum intendere potuit, fulgorem auri candoremque lintei attonito sequebantur intuitu. Scribit Aureolus in libro coronatorum.

Apud Cesaream Palestine sanctorum martyrum Marini militis, et Asterii senatoris, sub persecutione ualeriani. Quorum prior cum accusatus fuisset a commilitonibus quod esset Christianus, et interrogatus a iudice Christianum se esse clara uoce testaretur, tres ei hore ad deliberandum indulte sunt. Cumque a tribunalibus fuisset egressus, a  beato Theotecno eiusdem urbis episcopo plurimum in fide confortatus, repetens continuo tribunal iudicis confidentissime respondit: Obedire oportet Deo magis quam hominibus , et illico martyrii coronam capitis abscissione suscepit. Cumque prefatus Asterius capite truncatum martyris corpus subiectis humeris et substrata ueste qua induebatur, exciperet, honorem quem martyri detulit, continuo ipse martyrium accepit. Scriptum in Historie Ecclesiastice libro septimo.

Iu NON. MART.---Natiuitas sancti Lucii pape et martyris. Hic precepit ut duo presbyteri et duo diaconi in omni loco episcopum non desererent propter testimonium ecclesiasticum. Qui persecutione ualeriani et Gallieni ob fidem Christi exsilio  relegatus, et postmodum diuino nutu ad ecclesiam suam redire permissus, martyrium capitis obtruncatione compleuit. Postea positus est uia Appia ad sanctum Xystum. Sedit autem in episcopatu annos tres, menses tres, dies tres.

Item Rome, uia Appia, sanctorum martyrum nongentorum, qui positi in cemeterio ad sanctam Ceciliam.

Eodem die S. Gaii, Palatini in mare demersi.

III NON. MART.---Apud Antiochiam sancti Foce martyris. Qui per multas, quas pro Redemptoris Christi nomine perpessus est, iniurias, qualiter de antiquo illo serpente triumphauerat, hodieque populis declaratur. Denique in quempiam loci illius  coluber morsum figens uenena diffuderit, extemplo qui percussus est, ut ianuam basilice martyris credens attigerit, euacuata uirtute ueneni, saluatur.

Item ipso die. Eusebii et Palatini et aliorum octo martyrum.

Item in Antiochia, Saturnini, Casti, Syrie.

Item Saturnini, Martini, Petri et aliorum non paucorum.

II NON. MART.---Nicomedie natiuitas sanctorum uictoris et uictorini, qui per triennium cum Claudiano et Bassa uxore eius tormentis afflicti, et retrusi in carcerem, ibidem uite sue cursum impleuerunt.

Nicopoli papie, Alexandri et Diodori martyrum.

In Italia, uilla Fagonie, uictorini et Syluani.

 NONIS MART.---In Mauritania, ciuitate Tiburbitanorum, passio sanctarum martyrum Perpetue et Felicitatis, et cum eis Reuocati, Saturnini et Secunduli. Quorum ultimus in carcere quieuit. Reliqui omnes ad bestias sunt traditi, sub Seuero principe, die natiuitatis eius. Quique cum adhuc seruarentur in carcere, et Felicitas parturiret, omnium sanctorum commilitonum precibus impetratum est ut octauo mense pareret. Iam uero Perpetue inter alia concessum est, ut eius mens quodammodo auerteretur a corpore, in quo uacce impetum pertulit, ita ut adhuc futurum exspectaretur quod in se iam gestum esse nesciret.

In Antiochia, Leuci, Saturi et Nestoris.

 In Thracia Dande, Eunice, Secundi, Sergii, Optati.

uIII ID. MART.---Apud Carthaginem sancti Pontii diaconi, beati Cypriani episcopi. Qui usque ad passionis sue diem cum ipso exsilium sustinens, egregium uolumen uite et passionis ipsius reliquit. Atque Dominum semper in passionibus suis glorificans, coronam uite promeruit.

In Nicomedia, Quintilis episcopi et Capitulini.

In Africa, Rogati et Felicis, natiuitas etiam Cyrilli episcopi, Syluani et Manilii.

uII ID. MART.---Apud Misenam [Nyssenam] ciuitatem sancti, Gregorii episcopi, fratris beati Basilii Cesariensis, uiri doctissimi et eloquentia clarissimi.

 Apud Barcillonem, Paciani episcopi, tam uita quam sermone clari. Qui optima senectute mortuus est, Theodosii principis temporibus.

In Africa Felicis et Philippi, Mariani, Rogati et Concessi, Gorgonii et Esychii.

uI ID. MART.---Natiuitas sanctorum martyrum Alexandri et Gaii de Eumenia, qui apud Apamiam persecutione Antonini ueri Martyrio coronati sunt. Scribit Apollinaris Hierapolitanus episcopus in libro aduersus Cataphrygas.

In Perside, sanctorum martyrum numero quadraginta duorum.

In Antiochia, Agape [Agapes] uirginis et Marine.

In Nicomedia, Palatini, Firmani et Rustici martyrum.

 In Alexandria, Heraclii, Zosimi, Alexandri et Gaii.

In Italia, in monasterio Bobio, sancti Atale abbatis, admirande sanctitatis uiri discipuli beati Columbani.

u ID. MART.---Apud Sebasten Armenie Minoris natiuitas martyrum quadraginta, qui temporibus Lucinii [Licinii] imperatoris et Agricolai presidis et Lysie ducis, pro nomine Christi martyrio sunt coronati. Quos Agricolaus preses cum ad culturam idolorum conuertere non posset, lapidibus obrui precepit. Sed tortores eorum, alterutrum se lapidibus cedentes, martyribus nocere non poterant. Dux uero Lysias, exardescens ira, tulit lapidem ut percuteret aliquem sanctorum. Sed miro Dei nutu ipse lapis in  faciem presidis peruenit. Qui furore commotus sanctos Dei in stagnum glacie constrictum mitti precepit. Diuino autem nutu glacies dissoluta et frigidissima aqua in balnearum temperiem conuersa est, ita ut in laudem Dei, sancto Spiritu confortati, erumperent. Unus autem ex eorum numero, pusillanimis effectus, refugiens ad balneum iuxta paratum, mox ut attigit calorem, dissolutus et mortuus est. Porro cunctis qui eos custodiendos acceperant somno grauatis, clauicularius tantum uigilabat. Qui audiens eos orantes, uidensque lucem immensam atque glaciem resolutam, respiciens unde ortum lux ipsa haberet, uidit super sanctos coronas descendentes numero triginta nouem; cepit cogitare:  »Quadraginta, inquit, sunt, unius corona ubi est?« et Christi confessione premissa, exsiliens in stagnum suppleuit numerum definitum. Mane autem facto inuenientes eos incolumes, crura eorum fustibus confregerunt, et igni corpora comburentes, in fluuium proiecerunt. Sed diuina dispensatione reliquie ipsorum in profundo aque religiosis uiris reuelate et honore digno sunt condite.

In Nicomedia Eunici et Gorgonii, Firmi et Agapiti.

Iu ID. MART.---Rome beatorum pontificum Gregorii doctoris et apostoli Anglorum, quos per fidelissimos euangelistas Augustinum et Mellitum atque Ioannem ad fidem Christi conuertit. Qui sedit in episcopatu annos tredecim, menses sex, dies decem.

 Item Innocentii, qui rexit Ecclesiam annos quindecim, menses duos, dies uiginti et unum. Hic constitutum fecit de Ecclesia Dei, et Pelagium atque Celestinum hereticos damnauit, et constituit ut qui natus fuisset de Christianis parentibus, per baptismum regeneraretur. Quod Pelagius damnabat. Hoc Innocentius. Gregorius uero augmentauit, sed [f. addens] in precatione Canonis: diesque nostros in tua pace dispone.

Apud Nicomediam, beati Petri martyris, qui unus fuit ex Dorothei et Gorgonii martyrum sodalibus, qui in cubiculo regis erant. Hic iubente Diocletiano, eo quod de suppliciis martyribus irrogatis liberius clausaretur [causaretur], in equuleo suspensus, et flagris toto laniatus corpore, ac uisceribus iam pelle  denudatis, aceto et sale perfunditur. Cumque hoc tormenti genus constanter ac fortiter tolerasset, craticula prunis subterstratis poni iubetur in medio, ibique quod reliquum fuerat uerberibus absumpti corporis superponi, et non ad subitum sed sensim paulatimque succendi, quo scilicet pena protelaretur in longum. Hoc Petrus martyrio coronatus, uere Petri exstitit et fidei heres et nominis.

Item Nicomedie natiuitas, sanctorum Egduni presbyteri et aliorum septem, qui singuli diebus singulis suffocabantur, ut ceteris metus incuteretur.

Eodem die passio Maximiliani martyris et aliorum plurimorum.

III ID. MART.---Apud Nicomediam natiuitas sanctorum  Macedonii presbyteri, et Patrice uxoris eius, et filie Modeste.

Nicea ciuitate natiuitas sanctorum Theusee et Horis [Theusete et Horrise] filii eius, Theodore, Nymphodore, Marci, Arabe [Arabie], qui omnes igni sunt traditi.

Item Iulii episcopi et Alexandri.

Item Nicomedie multorum martyrum.

PRIDIE ID. MART.---Rome martyrum quadraginta septem, qui baptizati sunt a beato Petro apostolo, cum teneretur in custodia Mamertini cum coapostolo suo Paulo, ubi nouem menses in uinculis detenti sunt.

Item Zacarie pontificis, qui sedit Rome annos decem. Hic in patriarchio beati Gregorii [Georgii  Baron.] Martyris caput reperit in capsa reconditum; in qua et pitatium pariter inuenit, hoc ipsum Grecis litteris habens exaratum. Sepultus est in ecclesia beati apostoli Petri.

Apud Carthaginem, Donati, Eufrosii, Fronimi.

In Nicomedia, Felicissimi, Datiui, Frontine.

In Africa Dione, Alexandri, Petri, Mammarii et Nabotis martyrum.

ID. MART.---In Cappadocia sancti Longini martyris: qui cum in passione Domini lancea latus eius aperuit, uiso terremotu et signis que fiebant, credidit in Christum, penitentiam agens de pristinis operibus, et per triginta et octo annos Christo militans, multosque ad fidem Dei conuertens, ad extremum in Cappadocia sub Octauio preside consummauit.  Quem propter infidelitatem animi corporea cecitate percussum post martyrium suum illuminauit.

Apud Thessalonicam, sancte Matrone: que cum esset Plautille cuiusdam uidue ancilla et occulte Christum colens, quotidie furtiuis orationibus ecclesiam frequentaret, deprehensa a domina sua, in scamno extenta atque ligata, et pene usque ad mortem flagellata, atque uincta in scamno, obsignatis diligentissime ianuis per noctem relicta, die altera diuinitus soluta, et cum ingenti oris gratia orans inuenta est. Rursumque crudis neruis in eodem scamno constricta, et loris quousque obmutesceret cesa, ibique per triduum obsignatis ianuis est relicta. Facta autem die tertia, iterum diuinitus soluta  et orans inuenta est. Tunc robustis fustibus usque ad mortem cesa est. In confessione Christi incorruptum spiritum reddidit.

In Nicomedia, Lucii episcopi et martyris.

Carthagine, Pauli, Salutaris.

Item Alexandri, Theophili.

XuII KAL. APRIL.---Rome, Cyriaci martyris, qui a beato Marcello papa diaconus ordinatus simul cum Sisinnio multa mirabilia fecit sub Diocletiano et Maximiano imperatoribus, et demones ab obsessis corporibus expulit, et post multa ac nimia tormenta que pertulit, nouissime per Carpasium uicarium iussu Maximiani decollatus est.

In Aquilegia, Hilarii.

 In Nicomedia, Castoris, Dionysii et Nonni.

In Grecia, Cyriace, Florentii et Iouiani.

XuI KAL. APRIL.---In Aquilegia Largi, Tatiani, Catonis et Datiui.

Rome, Alexandri episcopi et Theoduli diaconi.

In Scotia natiuitas sancti Patricii episcopi, natione Britanni, qui in Hibernia insula Scotis primum euangelizauit nomen Domini nostri Iesu Christi, et eos per miraculorum ostensionem ad fidem ueram conuertit.

Eodem die passio sancte Marie martyris; que cum esset ancilla cuiusdam Tertulli preclari uiri, et nollet in natiuitate filii eius prandiis domini sui interesse, sed magis Christianorum more ieiuniis operam dare, flagellis atrocibus ab eodem domino  suo lacerata est. Sed cum non posset per hoc ab instantia Christi seruitii ad idolorum cultum reuocari, iudici publico ad puniendum tradita est. Ubi dum carnifices eam incendio tradere uoluissent, precibus populi date sunt ei inducie trium dierum. Triduo ergo completo, cum iterum eam punire unanimiter instarent, mirabiliter Dei misericordia erepta est. Nam cum orationem ad Deum fudisset, una petra ingens, que ante eam fuerat, per medium scissa, illam in se recipiebat, et undique concludens, hostium furori resistebat. Ad quam populus concurrens, cum uellet secundum iussum principis ipsum lapidem destruere, fulmine ac tonitru celitus emisso, plurimi eorum interierunt, ita ut duo millia et septingenti ex ipsis diuino iudicio exstincti fuerint,  pauci uero qui remanserant, conuersi ad Dominum, in Christiana religione permanserunt.

Eodem die natiuitas sancte Gertrudis uirginis, de cuius miraculis hoc celeberrimum fertur, quod cum in die natalis eius quedam anus nuper monasterium ingressa propter imminentem Paschalis festi propinquitatem ieiunium soluere cogi non potuerit, filia ipsius ad hauriendam aquam de puteo claustri directa, sed in eumdem ipsa demersa mortua extracta, meritis sancte uirginis resuscitata, gaudium non solum matri, sed et cuncte congregationi ad cumulum solemnitatis S. Patricii atque ipsius Gertrude sua recuperatione triplicauerit.

Xu KAL. APRIL.---Natiuitas sancti Alexandri  episcopi. Qui de Cappadocia ciuitate sua ueniens, cum desiderio sanctorum locorum Hierosolymam pergeret, et Narcissus episcopus eiusdem urbis iam senex regeret Ecclesiam, et ipsi Narcisso et multis clericorum eius reuelatum est altera die mane intrare episcopum, qui adiutor sacerdotalis cathedre esse deberet. Itaque re ita completa ut predicta fuerat, cunctis in Palestina in unum congregatis, adnitente uel maxime Narcisso, Hierosolymitane ecclesie cum eo gubernaculum suscepit. Quique persecutione Decii cum iam longeue etatis ueneranda canitie prefulgeret, ductus Gesaream, et clausus carcere, ob confessionem Christi martyrio coronatus est.

In Alexandria, Collegii et Colyti diaconorum.

 In Nicomedia, Aprilis et Seruuli.

In Campania, Quinti, Rogati et Ingenue.

In Mauritania, Timothei et Salde.

XIu KAL. APRIL.---Apud Pinarensem [Pinnensem] urbem, beati Ioannis, magne sanctitatis uiri. Qui de Syria oriundus peruenit ad Italiam, et angelo Dei, non longe ab eadem urbe locum permansionis sibi demonstrante, sed et a uenatoribus hiemis tempore sub arbore foliis uestita repertus, et per hanc famam populo commendatus, monasterium statuit. In quo per quadraginta quatuor annos, multorum seruorum Dei Pater exstitit, et in pace quiescens, quotidianis miraculis clarus effulsit.

Eodem die apud Sorrentum [Surrentum], Quinti, Quintilis, Quartille, Marci cum aliis nouem.

 In Cesarea Cappadocie, Theodori presbyteri sancti et pii.

In Africa, Basse, Lucille, Fusciani et aliorum multorum.

XIII KAL. APRIL.---Apud Colossos, Archippi episcopi, commilitonis beati apostoli Pauli.

In Antiochia, sancti Ioseph.

In Syria, Pauli, Cyrilli, Engenii, Serapionis, uictorici et aliorum.

In Britannia, sancti Cudberti, qui ex anachoreta Ecclesie Lindisfernensis antistes, totam ab infantia usque ad senium uitam miraculorum signis inclytam duxit. Cuius dum undecim annos maneret corpus humatum, incorruptum post hec, quasi eadem hora defunctum, simul cum ueste qua tegebatur inuentum  est. Scribit S. Beda presbyter in libello de uita ipsius.

XII KAL. APRIL.---Apud Alexandriam, sancti Serapionis monachi.

Item Iosephi, uolutiani, Philocali.

Apud castrum Cassinum Beneuentane ciuitatis, sancti Benedicti abbatis. Cuius uitam, uirtutibus et miraculis gloriosam, in Dialogorum libris beatus papa scribit Gregorius. Quem etiam regulam monachorum cum magna discretione et luculento sermone scripsisse commendat.

In territorio Lugdunensi, sancti Lupicini abbatis uirensium. Qui cum fratre Romano post anachore ticam uitam, quam ab adolescentia austerissimam duxerant, fundator monasteriorum et rector exstitit  animarum, uterque uero effector miraculorum. Cumque post agones plurimos, quos contra diabolum et angelos eius uisibiliter desudauerunt, atque militiam quam Christo per annos plurimos fideliter impenderunt finem sibi laborum et perceptionem premiorum appropinquare cognoscerent, decreuit .Lucipinus ut in remotiori solitudinis monasterio in uno conderentur sepulcro. Quod Romanus, qui mitioris erat ingenii, intuitu pietatis abnuens, salua caritate impetrauit ab eo ut, ipso ad tutionem fratrum in monasterio tumulate, se ad remedium pauperum et maxime feminarum incommodo laborantium, in oratorio ad introitum salutis poni pateretur. Quod cum primo ita factum fuisset, nunc corpus B. Lupicini, incertum ex qua causa, in finibus  uesontionum apud Laconense monasterium celeberrime frequentatur.

XI KAL. APRIL.---Apud Narbonem ciuitatem, a qua Gallia Narbonensis nomen assumpsit, natiuitas S. Pauli, quem beati apostoli ordinatum eidem urbi episcopum direxerunt. Quem tradunt eumdem ipsum fuisse Sergium Paulum proconsulem, uirum prudentem, a quo ipse Paulus apostolus sortitus est nomen, quia illum fidei Christi subegerat. Qui in eadem regione predicationis officio non segniter impleto, clarus miraculis confessione Christi coronatus sepelitur.

In Africa, Saturnini et aliorum nouem.

X KAL. APRIL.---Natiuitas sanctorum martyrum  uictoriani, Frumentii et alterius Prumentii et duorum germanorum; qui omnes persecutione Wandalica, sub Henrico [Hunnerico] rege Ariano, pro constantia catholice confessionis immanissimis suppliciis excruciati, egregie coronati sunt in partibus Africe.

Item in Africa, Fidelis et aliorum uiginti.

In Antiochia, Theodori presbyteri.

In Cesarea, Achatii et Alexandri.

IX KAL. APRIL.---In Africa, Agapiti et Romuli.

In Mauritania, Secunduli, ueruli, Felicis, Saturnini et aliorum multorum.

Rome, S. Pigmenii presbyteri. Is Iulianum apostatam et impium a puero nutriuit, et litteris etiam sacris erudiuit. Qui factus imperator, culturam pietatis  relinquens, audito quod corpora sanctorum martyrum qui ab eo necabantur idem Pigmenius sepeliret, mandauit ei: »Perge quo uis, hic enim non mercabitur uita tua. Tamen hoc seruitiis tuis reddo, non tibi.« Tunc S. Pigmenius perrexit ad Persidem. Cumque quatuor menses reuersus cliuum Sacre uie cum uno puero stipem petendo conscenderet, factum est ut offenderet Iulianum imperatorem in rheda aurea sedentem. Qui eminus prospiciens Pigmenium, uocari eum precepit, dixitque ei: »Gloria diis, deabusque meis, quia te uideo.« Cui uir Dei Pigmenius illico respondit: »Gloria Deo meo Iesu Christo Nazareno crucifixo, quia te uideo.« Ad hanc uocem iratus Iulianus iussit eum per pontem in Tiberim precipitari. Cuius corpus inuentum  et collectum sepultum est in cemeterio Pontiani, non longe a sanctis Abdon et Sennen.

uIII KAL. APRIL.---Apud ciuitatem Galilee Nazareth, annuntiationis Dominice.

Extra portam Hierosolymorum Dominus noster iehsu Christus crucifixus, occulta prophetarum maxima ex parte reuelauit.

In monte uisionis immolatio Isaac.

Item Hierosolymis passio S. Iacobi fratris Domini, qui in Pasche solemnitate Iudeis Christum testificatus, de templi est culmine precipitatus ac fullonis uecte percussus.

Rome Cyrini, qui interfectus a Claudio et in Tiberim iactatus, in insula Lycaonia inuentus, et in cemeterio Pontiani conditus est. Scriptum in passione  S. ualentini.

Apud Smyrnum [Sirmium] natiuitas S. Irenei episcopi: qui tempore Maximiani imperatoris sub preside Probo primo tormentis acerrimis uexatus, deinde diebus plurimis in carcere maceratus; nouissime abscisso capite consummatus est.

uII KAL. APRIL.---Rome, uia Lauicana, in cemeterio eiusdem, natiuitas S. Castuli. Qui cum esset notarius [zetarius] palatii et hospes sanctorum, ut in B. Sebastiani gestis legitur, a persecutoribus arctatus, et tertio appensus, tertio auditus, in confessione Domini perseuerans, missus est in foueam, et dimissa est super eum massa arenaria: atque ita cum palma martyrii migrauit ad Christum.

 Eodem die apud Pentapolim Libye, Theodori episcopi, Irenei diaconi, Serapionis et Ammonii lectorum.

Item apud Smyrnium [Sirmium] natiuitas S. Montani presbyteri, qui cum Maxima uxore tentus et in fluuium precipitatus est. Quorum corpora nono ab urbe lapide inuenta sunt.

uI KAL. APRIL.---Hierosolymis resurrectio Domini nostri Iesu Christi.

In Africa, Romuli, Acutii, Pinarii, Missie, Matutine et aliorum.

Item Donati, Saturnini et Martiani.

In Aegypto, beati Ioannis eremite, admirande sanctitatis uiri. Qui preter multa miracula que gessit, etiam prophetico spiritu plenus, Theodosio imperatori  Christianissimo uictorias de tyrannorum immanitate predixit.

u KAL. APRIL.---Apud Cesaream Palestine natiuitas SS. martyrum Prisci, Malchi et Alexandri. Qui persecutione ualeriana cum suburbanum agellum supradicte urbis habitarent, atque in ea celestes martyrii proponerentur corone, diuino fidei calore succensi, ultro iudicem adeuntes, cur tantum in sanguinem piorum deseuiret, obiurgant. Quos ille continuo pro Christi nomine bestiis tradidit deuorandos

Item. . . . . Rome, Xyxti pape, qui sedit octo annos. Is criminatorem suum Bassum, nutu diuino mortuum, manibus suis cum linteaminibus et aromatibus tractans, sepeliuit apud B. Petrum.

 Apud Cabillonensium ciuitatem, Cunderammi [Gunthranni] regis Francorum, uiri religiosi, qui ita se spiritualibus actionibus mancipauit, ut, relictis seculi pompis, thesauros suos ecclesiis et pauperibus erogaret.

Iu KAL. APRIL.---In Nicomedia, Pastoris, uictorini, Saturnini, Iuliani.

In Africa, sanctorum confessorum Armogastis, Archimimi et Satyri. Qui tempore Wandalice persecutionis sub Geiserico rege Ariano, cum essent lucidissima membra Ecclesie Christi, et prauitatem Arianorum libertate catholica frequenter arguerent, pro confessione ueritatis multa et grauia perpessi supplicia atque opprobria, cursum gloriosi certaminis impleuerunt.

 In Burgundia depositio beati Eustasii abbatis discipuli S. Columbani. Qui Pater ferme sexcentorum exstitit monachorum, et uite sanctitate conspicuus, etiam miraculis clarus effulsit.

In ciuitate Pisana, sancti Torpetis martyris.

III KAL. APRIL.---Rome, Quirini tribuni et martyris sub Traiano imperatore. Qui cum ex precepto eius B. Alexandrum papam et Hermen prefectum in uincula coniecisset, haberetque filiam cuius collum struma circumdederat, exauditis orationibus B. Hermes de fide Christi, et uisis signis que Dominus in martyribus suis Alexandro et Herme operabatur, eamdem filiam suam obtulit eis ad sanandum. Cui  dixit beatus Alexander: »Tolle boiam de collo meo et impone ei.« Quod cum obedienter pater exsequeretur, diuino nutu subito sanata est. uocabatur autem ipsa Balbina. Atque ita pater eius Quirinus et ipsa cum uniuersis qui in custodia tenebantur omnique domo sua baptizatus est. Quod ut nuntiauit commentariensis Aureliano Iudici, iratus iussit ad se adduci Quirinum et dixit ei: »Ego te quasi filium dilexi. Tu autem irrides me, deceptus ab Alexandro.« Dixit ei Quirinus: »Ego Christianus sum factus, uis occidere? uis fustigare? uis incendere? aliud non ero. Nam omnes qui erant in carcere feci fieri Christianos, et noluerunt usquam ire.« Iratus Aurelianus fecit ei linguam abscindi, deinde in equuleo suspendi. Qui dum Aureliani non cederet iniuriis, iussit  ei manus ac pedes abscindi, et sic eum decollari et canibus proiici. Sed Christiani corpus eius raptum in uia Appia sepeliuerunt in cemeterio Pretextati.

In Thessalonica ciuitate. Domnini, Philopoli, Achaici, Palatini.

Alibi uictoris, Aquiline uirginis.

Aurelianis, depositio sancti Pastoris.

II KAL. APRIL.---Rome, sancte Balbine uirginis, filie Quirini martyris. Que cum Boiam [a 1Kb] beati Alexandri, per quam sanata fuerat, frequentius oscularetur, admonita ab eo ut illam osculari desineret, et magis uincula beati Petri perquireret, et ea osculari curaret, summo studio per desiderium magnum  peruenit ad ipsa, tradiditque sancte Theodore religiosissime, sorori sancti Hermetis prefecti et martyris. Ipsa uero Balbina, instructa a beato Alexandro, in uirginitate, plena bonis operibus, permansit. Et post deuictum seculum iuxta patrem suum Quirinum martyrem sepelitur.

In Africa, sanctorum Anesii, Felicis, Dioduli, Proti, Cornelii et ualerie cum sociis eorum.



APRILIS. Mensis Aprilis habet dies XXX, lun. XXIX.

KAL. APRIL.---Rome natiuitas beatissime Theodore, sororis illustrissimi martyris Hermetis. Quam beatus Alexander papa et martyr instruxit, baptizauit atque in fide Christi edocuit. Que sub Aureliano  principe martyrizauit, sepulta iuxta fratrem martyrem uia Salaria, non longe ab urbe Roma.

In Armenia, Parthenii, Quintiani, uictoris, Secundi.

Eodem die S. uenantii episcopi et martyris.

In pago Iumnense S. Wiolarici [Walerici] confessoris, cuius sepulcrum crebris miraculis illustratur.

Iu NON. APRIL.---Apud Cesaream Cappadocie passio sancte Theodosie uirginis. Que tempore Diocletiani cum esset annorum decem et octo, ultro se sanctis confessoribus in custodia socians, tenta ab Urbano prefecto, et in equuleo cruciata, deinde ferro onerata et in carcerem trusa est, ubi Dei uirtute  omnia uincula eius disrupta sunt. Post hec saxo alligata, in mare demersa est. Sed mox littoribus incolumis reddita et bestiis in amphitheatro proiecta, sed ab his intacta, martyrium capitis abscissione compleuit.

In Africa natiuitas sanctorum Amphiani, uictoris et aliorum quatuordecim.

Apud Lugdunum Gallie depositio S. Nicetii episcopi et confessoris. Cuius et uita miraculis claruit, et pretiosa mors nichilominus miraculis commendatur.

III NON. APRIL.---Thessalonice natiuitas sanctarum uirginum Agapes, Hirenes [Irenes] et Chionie sub Diocletiano. Que primo in carcere macerate, postea in ignem misse sunt. Sed intacte a flammis post  orationem ad Deum fusam, animas reddiderunt.

In Scythia, ciuitate Tomis, natiuitas sanctorum Euagrii et Benigni.

Apud Taurominium Sicilie, sancti Pancratii.

In Nicomedia, Donati et Ampliani.

PRIDIE NON. APRIL.---In Thessalonica natiuitas sanctorum Agathonis diaconi et Theoduli.

Alibi Pauli, Matutini, Urbani, Saturnini, Quintiliani, Publii, uictoris, Successi et Iuliani.

Mediolani depositio B. Ambrosii episcopi et confessoris. Cuius studio, inter cetera doctrine et miraculorum insignia, tempore Ariane perfidie, tota Italia ad fidem catholicam conuersa est. Qui prefecture gratia ad eumdem locum destinatus est, cum adhuc esset catechumenus, in depositione albarum a  lactante puero designatus est episcopus, et suggestione angelica auditores tuos allocutus, expulsione demonum, et exhibitione sanitatum, atque resuscitatione mortuorum, nec non et tolerantia omnimodarum iniuriarum, uere comprobari et nuncupari meruit imitator antiquorum martyrum et apostolorum.

NON. APRIL.---In Thessalonica natiuitas sancte Hirenes [Irenes], que post tolerantiam carceris sagitta percussa est a Sisinnio comite, sub quo et sorores eius simul Agape et Chionia martyrizauerunt. Quas omnes cum Dulcitius predecessor eius in obscurissimam cellam coquendis uasis refertam inclusisset, sed post eas ardentissima concupiscentia deperisset, clanculo ingressus in eam per totam noctem  cum ollis, cacabis ac caldariis uolutatus, atque a sanctarum uirginum illusione defraudatus, cum primum a familia uel familiaribus suis pro hac turpitudine abominabilis haberetur, imperatorium palatium petens, ut uel ibi suarum iniuriarum ultionem mereretur, propter intolerabilem feditatem, quam oculis clausis non agnoscebat, et inde expulsus, de reliquo omni honore est priuatus.

Apud Aegyptum natiuitas sanctorum Martiani, Nicanoris, Apollonii.

Apud Cesaream Lycie, natiuitas S. Amphiani.

In Cilicia natiuitas sanctorum Taraci, Andronici et Probi, multis tormentis excruciatorum, adeo ut post tertiam interrogationem cum pro nimia corporis  dilaceratione non possent ambulare, militum iussu deportarentur in amphitheatrum ut a bestiis consumerentur: quarum cum nulla a quoquam hominum uel ab ipsis martyribus ad lesionem sanctorum prouocari quiuisset, iussit Maximus preses introduci gladiatores ut sanctos Dei martyres gladio interficerent. Quod cum factum fuisset, Maximus de amphitheatro se recipiens, reliquit ibi decem milites, qui corpora martyrum immiscerent corporibus gladiatorum. Non post multum uero terremotus factus est, et tonitrua et fulgura et coruscatio, et nimia tempestas imbrium descendentibus [f. descendentium]. Custodibus autem inde nimio terrore fugatis, accedentes quidam religiosi fratres qui in proximo latitabant, indicio stelle se precedentis  sanctorum corpora repererunt, et in spelunca uicini montis absconderunt. De quorum longissima historia, quia paucissima sunt adnotata, libet in eorum supplementum gladiatorii ludi exhibitionem simul et cessationem, sanctorum illorum occasione, qui a gladiatoribus sunt interempti, commemorare. Inter multa inepta et sacrilega quibus ante cognitionem unius ueri Dei ueteres tenebantur obstricti, etiam hec consuetudo mortalibus illudebat, ut prestantiores quique in eo spectabiliores apparerent, si effusione rerum homines diutius saginatos in arenam intromitterent, qui primum sceleratis quibusque uel etiam sanctis martyribus interemptis, deinde mutuis uulneribus crudeliter interirent. Que stultitia cum etiam Christiana religione pollente  propter antiquitatem sui non posset aboleri, contigit quemdam monachum de Oriente orationis gratia Romam uenire, et gladiatores sese cedentes inopinato incurrere. Quos cum miseratus ab alterutra cede prohibere conaretur, a spectaculorum editoribus lapidum ruina est consumptus. Pro cuius indigna morte religiosus imperator zelo Dei compunctus ludos illos infaustos ulterius exhiberi prohibuit.

Apud Alexandriam S. Didymi presbyteri.

uIII ID. APRIL.---Rome Sixti pape et martyris, qui rexit Ecclesiam annos decem, menses duos, diem unum, passus est temporibus Adriani imperatoris. Hic constituit ut sacra mysteria non tractarentur nisi a sacris ministris, et quicunque episcopus  euocatus ad sedem apostolicam rediens ad parochiam, non susciperetur nisi salutationis litteras, hoc est formatas, a sede apostolica plebi detulisset. Et hic instituit ut intra actionem missarum Sanctus, sanctus, sanctus, decantaretur.

In Syrmio, S. Irenei episcopi eiusdem loci.

In Africa, sanctorum Epiphanii episcopi, Donatis, Sixti, Rufini, Modesti, et aliorum undecim.

In Nicomedia, Timothei et Theogenis.

Pentapoli Libye superioris passio S. Theodori episcopi et multorum martyrum.

uII ID. APRIL.---Depositio Egesippi uiri sanctissimi. Qui uicinus apostolicorum temporum, omnes a  passione Domini usque ad suam etatem ecclesiasticorum actuum texens historias, multaque ad utilitatem legentium pertinentia hinc inde congregans, quinque libros simplici sermone composuit: ut quorum uitam sequebatur, dicendi quoque exprimeret charactere.

In Alexandria, sancti Pelusii presbyteri.

In Nicomedia natiuitas S. Cyriaci cum aliis decem.

In Scotia, Finiani confessoris.

uI ID. APRIL.---Rome depositio Celestini pape, qui rexit Ecclesiam per annos octo. Hic constituit ut psalmi Dauid centum quinquaginta antiphonatim canerentur ante sacrificium. Nam antea tantum Epistole recitabantur apostolice, et S. Euangelium.

 Turonis sancti Perpetui episcopi, admirande sanctitatis uiri. Cuius opera templum super reuerenda ossa B. Martini episcopi perfectum est, eiusque sacrum corpus de loco ubi primum fuerat tumulatum ad locum ubi nunc condigne ueneratur angelica demonstratione delatum.

In Africa, sanctorum Ianuarii, Macarii, Maxime et Concesse, et aliorum multorum.

u ID. APRIL.---Natiuitas beati Prochori diaconi, unius de septem primis, preclarissimi fide et miraculis uiri, apud Antiochiam martyrio consummati ibique quiescentis.

Apud Syrmium natiuitas septem uirginum, que in unum coronari meruerunt.

 Item natiuitas quinque uirginum.

Alibi Demetrii diaconi, Hilarii et Concessi.

Iu ID. APRIL.---Natiuitas beati Ezechielis prophete.

Apud Romam, beatorum martyrum plurimorum, quos beatus Alexander papa et martyr baptizauit, cum teneretur in carcere, et ipsi essent relegati pariter cum illo. Hos omnes Aurelianus princeps naui uestuste impositos, in altum mare deduci, et illic, ligatis ad colla lapidibus, mergi in profundum maris fecit.

In Alexandria, Apollonii presbyteri.

In Antiochia, S. Theodori presbyteri.

In Thracia, natiuitas S. Gaiani.

In Africa, martyrum sedecim, quorum nomina  Deus scit.

III ID. APRIL.---Apud Cretam, urbe in Cortyna, natiuitas beati Philippi episcopi, qui uita et doctrina claruit temporibus Antonini ueri et Lucii Aurelii Commodi imperatorum.

In Mauritania, Salonis, Maximi et Concessi cum ceteris sanctis.

In Salonia [Salona] Dalmatie, Domnionis episcopi et millium octo.

In Africa, Fortunati, Donati et aliorum ducentorum quadraginta.

Rome, Leonis pape, qui quadragesimus septimus post beatum Petrum apostolum, sedit in episcopatu annos uiginti et unum. Hic detexit hereses duas, et  missa legatione ad Martianum principem catholicum, congregata synodo ducentorum quinquaginta et sex episcoporum in Chalcedone in martyrio S. Euphemie exposuerunt, iuxta fidem catholicam, duas naturas in uno Christo Domino, hoc est humanam et diuinam, et condemnauerunt Eutychetem et Nestorium hereticos.

PRIDIE ID. APRIL.---Pergamo Asie natiuitas sanctorum Polycarpi episcopi, Pauli, Isaac, Agathonis. Rome uia Aurelia, milliario tertio, in cemeterio Calepodii, natiuitas sancti Iulii pape et confessoris. Qui sub Constantio Ariano, filio Constantini, decem mensibus tribulationes et exsilia perpessus, post eius mortem cum magna gloria ad sedem suam reuersus est. Hic constituit ut nullus  clericus causam quamlibet ageret nisi in ecclesia, et notitia fidei per notarios colligeretur, et siue cautiones, uel instrumenta, aut donationes, uel commutationes aut traditiones, aut testamenta, aut allegationes, aut manumissiones clericis in ecclesia celebrarentur.

In ciuitate uerona, sancti Zenonis martyris, de cuius miraculis sanctus papa Gregorius refert quod Athesis fluuius inundans, usque ad superiores ecclesie fenestras, ubi corpus eius iacebat humatum, excreuerit, sed intra ecclesiam, ubi fuerat congregata turba fidelium, intrare non potuerit.

ID. APRIL.---Apud Pergamum Asie urbem natiuitas sanctorum Carpi episcopi, et Papyrii diaconi,  et Agathonice optime femine, aliarumque multarum, que pro beatis confessoribus martyrio coronate sunt. Cum quibus et uir mirabilis Iustinus philosophus, qui in habitu quoque philosophorum incedens, pro religione Christiana plurimum laborauit. Intantum ut Antonino Pio et filiis eius et senatui librum contra gentes scriptum daret, ignominiamque crucis non erubesceret. Cumque iam secundum librum successoribus prefati imperatoris, id est Antonino uero et Aurelio Commodo, pro religionis nostre defensione porrexisset, remunerationem lingue fidelis martyrii munus accepit.

In Chalcedone, sancte Euphemie, et Eucarpie post multa tormenta requiescentis.

In Hispania natiuitas beati Herminigildi, quem  pater eius Leouigildus Arianus, rex Gothorum, ob fidei catholice confessionem inexpugnabilem in carcerem et in uincula coniecit. Ubi nocte Dominice resurrectionis iussu perfidi patris securi in capite percussus, regnum celeste pro terreno, rex et martyr, intrauit. Scribit beatus papa Gregorius in Dialogo suo.

XuIII KAL. MAII.---Rome uia Appia, in cemeterio Pretextati, natiuitas sanctorum Tiburtii, ualeriani et Maximi, sub Almachio urbis prefecto. Quorum primi fustibus cesi et gladio sunt percussi; ultimus tandiu plumbatis uerberatus, donec spiritum redderet.

Interamnis sancti Proculi martyris

 Item sancte Domne uirginis, cum sociis uirginibus coronate.

Apud Alexandriam beati Frontonis monachi Nitriensis. Qui septuaginta monachos secum in eremum abduxit, ut sequestrati ab hominibus, diuine contemplationi uacarent. Sed cum eis alimenta deessent, admonuit Dominus quemdam diuitem patremfamilias, ut seruis suis fame laborantibus alimenta dirigere curaret. Qui cum locum habitationis eorum ignoraret, consilio amicorum prudentium edoctus, septuaginta camelos uictualibus oneratos absque ullo humano ducatu in eremum direxit, ut Deus omnipotens eos quo uellet sua prouidentia perduceret. At illi, per deuia et auia, recto itinere usque ad cellam sanctorum peruenerunt.  Quibus discretissimus Fronto conspectis Deo gratias agens, et auaritiam cauens, dimidium omnium sibi et suis assumpsit, dimidium uero camelis impositum domino suo per ipsos remisit. Qui miraculo simul et beneficio stupefactus, omnibus annis pari modo sanctis Dei annonam subministrauit. Qua recreati et aliorum etiam religiosorum adminiculo sustentati, in Dei seruitio perstitere deuoti.

XuII KAL. MAII.---In Perside, ciuitate Cordula, natiuitas Olympiadis et Maximi nobilium. Qui, iubente Decio Cesare, fustibus cesi, deinde plumbatis, ad ultimum capita eorum securibus tunsa sunt, donec spiritum redderent.

In Tuscia natiuitas sanctorum martyrum Maronis, Eutychetis et uictorini. Qui cum beata Flauia Domitilla  apud insulam Pontianam longum ducentes exsilium, eamque in Christi confessione pio fouentes solatio, inuidia atque insectatione Aureliani sponsi et persecutoris eius, quem illa ob Christum contempserat, postmodum a principe Nerua eidem Aureliano in seruitutem traditi sunt. Quos ille primum quasi seruos per sua predia singulos diuisit, iussitque eos terram fodere per diem, ad uesperum uero cantabrum  manducare. Deinde quamplurimos ad fidem Christi cum conuerterent, et populum credentium ampliarent, repletus ira a diabolo, misit qui uario genere penarum interficerent. Nam Eutychen [Eutycheten] in media uia tandiu cedi iussit, donec spiritum exhalaret. Cuius corpus rapuit populus Christianorum. uictorinum uero apud locum  quem Cotilias appellant, ubi aque putentes emanant sulphure, capite deorsum per horas tres suspensum, iussit torqueri. Quod cum per triduum pro nomine Christi perpessus fuisset, migrauit ad Dominum. Cumque una die iussu Aureliani corpus eius inhumatum iacuisset, uenerunt Amiternenses populi Christiani, et rapientes in suum territorium transtulerunt. Maronem autem, misso amico suo nomine Turgio, iussit idem Aurelianus duci et saxo ingenti opprimi. Sed, protegente Domino, in nullo eum ledere potuerunt. Quem consularis, accepto ab Aureliano precepto, interfecit. Corpus uero eius populus Christianus rapuit, et condigno honore apud urbem Picenum in monte Aureo sepeliuit.

 In Hispaniis, ciuitate Cesaraugusta, natiuitas sanctorum octodecim martyrum, Optati, Luperci, Successi, Martialis, Urbani, Iulie, Quintiliani, Publii, Frontonis, Felicis, Ceciliani, Euotii, Primitiui, Apodemii et reliquorum quatuor, qui omnes Saturnini uocati esse referuntur.

XuI KAL. MAII.---In Achaia, ciuitate Corintho, natiuitas sanctorum Callixti, Charisii, Leonidis, Christiane, Galle, Theodori, qui omnes in mare sunt demersi.

In Mauritania, sancte Basilie.

Rome, Aniceti pape: qui sedit in episcopatu annis undecim, et temporibus Seueri et Marci martyrio coronatus, sepultus est in cemeterio Callixti. Hic constituit ut clerus comam non nutriret secundum  preceptum apostolicum.

Xu KAL. MAII.---In Antiochia natiuitas sanctorum Petri diaconi et Hermogenis, Petri, Fortunati et Martiani.

In Africa, sancti Mappalici, qui cum aliis plurimis est coronatus, ut de illis beatus Cyprianus, in epistola ad martyres et confessores, hoc modo scribit inter alia: »Istum nunc beatissimum martyrem, et alios principes eiusdem congregationis et comites, in fide stabiles, in dolore patientes, in questione uictores, ut ceteri quoque sectemini, et opto pariter et exhortor. Ut quos uinculum confessionis, et hospitium carceris simul iunxit, iungat etiam consummatio uirtutis et corona celestis.«

XIu KAL. MAII.---Apud Mesenam [Messanam],  Apulie ciuitatem, natiuitas sanctorum martyrum Eleutherii episcopi et Anthie matris eius. Qui in Aquileia episcopus ordinatus, primum Felicem et Correnum [Corebum] comites conuertit ad fidem Christi. Qui sub Adriano imperatore Romam perductus, cum esset et sanctimonia uite et miraculorum uirtute illustris, in confessione Christi lectum ferreum ignitum, craticulam igni supposito, et sartaginem oleo pice ac resina feruentem superans, leonibus quoque proiectus, sed eis mitigatis non lesus, nouissime una cum matre gladio iugulatur.

Rome, Parthenii et Calocerii [Caloceri].

Item Rome, Apollonii senatoris: qui sub Commodo principe a seruo proditus quod Christianus esset, imperatoris ut rationem fidei sue redderet,  insigne uolumen composuit, quod in senatu legit, et nichilominus sententia senatus pro Christo capite truncatur; ueteri apud eos lege obtinente, absque negatione non dimitti Christianos qui semel ad eorum iudicium protracti fuissent.

In Salonica ciuitate natiuitas sancti Septimi diaconi.

In Africa, uictoris cum sociis suis.

XIII KAL. MAII.---Apud Corinthum natiuitas beati Timonis de illis septem primis diaconibus.

In Armenia, ciuitate Militana [Melitine], natiuitas sanctorum Hermogenis, Gaii, Expediti, Aristonici, Rufi, Galate, uno die coronatorum.

 Caucoliberi Hispanie natiuitas S. uincentii martyris.

XII KAL. MAII.---Rome, S. uictoris episcopi, qui tertius decimus post beatum Petrum rexit Ecclesiam annos decem, et sub Seuero principe martyrio coronatus est. Hic constituit ut sanctum Pascha die Dominico celebraretur, et a quinta decima luna primi mensis usque in uicesimam primam obseruaretur. Quod eatenus sexta die Kal. Aprilis absque ullius diei discretione uel lune obseruatione celebratum est. Et constituit ut, necessitate cogente, siue in flumine siue in mari, siue in fontibus sub Christiana confessione, quicunque homines ex gentilibus uenientes baptizarentur.

Item Rome, sanctorum martyrum Sulpitii et Seruiliani.  Qui predicatione et miraculis beate Flauie Domitille ad fidem Christi conuersi, que etiam sponsas eorum Theodoram et Euphrosynam ad spem uite eterne et perseuerantiam sancte uirginitatis lucrata fuerat, persecutione Traiani, cum nollent idolis immolare, a prefecto Urbis Aniano capite cesi sunt. Quorum corpora Christiani rapientes, posuerunt in predio eorum, uia Latina, milliario secundo.

Eodem die in Galliis, ciuitate Ebrequnensi, natiuitas sancti Marcelli, primi eiusdem urbis episcopi et confessoris. Qui diuino iussu cum sanctis sociis uincentio et Domnio ex Africa ueniens, maximam partem Alpium Maritimarum, uerbo et signis admirandis, quibus usque hodie refulget, ad fidem Christi  conuertit. Ita ut baptisterium quod ipse apud prefatam urbem condidit, in sacrosanctis Paschalis festi uigiliis, diuina uirtute singulis annis aquis subitis inundaretur, et per septem eiusdem solemnitatis dies gratia exuberante permaneat. uenerabiles socii eius, apud Dimensium urbem conditi, gloriosis nichilominus miraculis commendantur.

XI KAL. MAII.---In Asia natiuitas sancti Maximini martyris, qui tempore Decii imperatoris oblatus est proconsuli, nomine Optimo. Qui cum ab eo tormentis cogeretur ad sacrificandum idolis, et nollet, in equuleo diu tortus, ad extremum lapidibus est oppressus.

Apud Alexandriam natiuitas sanctorum Fortunati, Aratoris presbyteri, Felicis, Siluii, uitalis, qui in  carcere quieuerunt.

Rome, sancti Sotheris pape, qui sedit in episcopatu annos nouem, sepultusque est in cemeterio beati Callixti. Hic constituit ut nulla monacha pallam sacratam contingeret in ecclesia, neque incensum poneret.

In Perside natiuitas sancti Simeonis episcopi Seleucie, et Ctesiphontis regalium ciuitatum. Qui persecutione Saphoris [Saporis] regis Persarum, iubente eodem tyranno, comprehensus ferroque onustus, cum iniquis tribulationibus eius aspectibus exhibitus, de Domino Iesu Christo libera uoce et constantissima testaretur, primum carcerali ergastulo cum aliis centum, e quibus alii episcopi alii  erant presbyteri, alii diuersorum ordinum clerici, longo tempore maceratus est. Deinde omnibus ante se trucidatis, ad extremum et ipse lictoris ictu percussus, martyrii palmam assecutus est. Erat autem sexta feria septimane maioris, in qua ante Resurrectionis festiuitatem, annua passionis Christi memoria celebratur. Passi sunt cum eo etiam Ustazadis nutritius regis et maior regie domus, et Abdella atque Ananias uenerabiles senes, et Pusitius princeps artificum regalium, eo quod uidens prefatum senem Ananiam sub ictu gladii trementem, exclamauerit confidenter, dicens: »Paululum, o senex, claude oculos, et securus esto, mox Christi uidebis aspectum.« Filia quoque eiusdem Pusitii, uirgo sacra, perempta est.

 X KAL. MAII.---Rome, uia Appia, in cemeterio Callixti, natiuitas sancti Gaii pape. Qui cum Ecclesiam undecim annos, menses quatuor, dies duodecim rexisset, martyrio coronatus est sub Diocletiano imperatore. Frater autem eius beatus Gabinius presbyter, in multis clarissimus passionibus iam finierat triumphum uictorie sue, sub eodem impio principe, undecimo Kalendas Martii. Hic constituit ut per omnes primum gradus ascenderet si quis episcopus fieri mereretur, id est, ut esset ostiarius, lector, exorcista, subdiaconus, diaconus, presbyter, et libellum ualde utilem de Incarnatione Domini conscripsit.

Item Agapiti pontificis, qui sedit Rome undecim menses. Et ingressus Constantinopolim ad Iustinianum  imperatorem, Anthemium episcopum Constantinopolitanum, qui duas naturas in Christo negabat, deposuit, et in eius loco Menam catholicum consecrauit.

In Perside, ciuitate Cordula, natiuitas sanctorum Parmenii, Heline [Helimene] et Chrysoteli presbyterorum, et Luce et Marci diaconorum de Babylonia. Quorum primus precisa etiam lingua loquebatur. Omnes in equuleo suspensi et nexibus attracti sunt. Deinde laminis ardentibus circa latera appositis ustulati, et unguibus lacerati, ad ultimum gladio trucidati sunt, presente persecutore Decio. Scriptum hoc est in passione sancti Laurentii.

Item in Perside, sanctorum martyrum plurimorum, qui, iubente Saphore [Sapore] Persarum rege,  annuo die cum passionis Dominice memoria celebratur, per totam Persidis regionem tenti ac pro Christi nomine gladio sunt iugulati. In quo fidei certamine passus est etiam Milesius [Milles] episcopus, sanctitate et miraculorum gloria insignis. Acepsimas quoque episcopus cum presbytero suo Iacobo, et Mareas et Bicor nichilominus episcopi cum clericis fere ducentis, et quinquaginta monachis, etiam sacratis uirginibus plurimis. Inter quas etiam et sororem sancti episcopi et martyris Simeonis, nomine Tarbuam [Tarbulam], cum pedisequa sua stipitibus alligantes, serraque findentes crudelissime necauerunt.

Lugduno Gallie sancti Epipodii, qui persecutione  Antonini ueri, post gloriosos quadraginta octo martyrum agones, qui in eadem urbe passi sunt, cum Alexandro carissimo collega tentus, ipso interim in carcerem truso, primo os duris pugnorum ictibus cesus, deinde equulei extensione uexatus, postremo martyrium capitis abscissione compleuit.

IX KAL. MAII.--- [a 1Kb] In Perside, ciuitate Diospoli, passio sancti Georgii martyris, qui sub Datiano, rege potentissimo, qui dominabatur super septuaginta reges, multis miraculis claruit, plurimosque ad fidem Christi conuertit, simul et Alexandram, ipsius Datiani uxorem, usque ad martyrium confortauit. Ipse uero post multos et inauditos agones nouissime decollatus, martyrium suum sanguinis effusione consummauit. Cuius gesta passionis, etsi  inter apocryphas connumerantur scripturas, tamen illustrissimum eius martyrium inter coronas martyrum Ecclesia Dei uenerabiliter honorat.

Rome, sancti Naboris. In Alexandria Corone martyris.

In Gallia, ciuitate ualentia, Felicis presbyteri, Fortunati et Achillei diaconorum. Qui a beato Ireneo Lugdunensi episcopo et martyre ad predicandum uerbum Dei missi, cum maximam partem supradicte urbis ad fidem Christi conuertissent, a duce Cornelio in carcerem trusi, deinde durissima neruorum flagellatione diutissime uerberati sunt. Post etiam reuinctis post terga manibus, renibus cruribusque confractis, circa rotarum uertiginem astricti, fumi quoque amaritudine supposita die ac  nocte continuata, equulei extensione suspensi, ad extremum gladio perempti sunt. In Fontenella monasterio sancti Wolframi episcopi, preclari in miraculis et doctrina uiri.

uIII KAL. MAII.---In Babylone, metropoli Chaldeorum, Ananias, Azarias, Misel, qui ab ipsis nominibus immutatis Sydrach, Mysach et Abdenago nuncupati sunt, de camino ignis ardentis sunt liberati.

In Alexandria, uictoris, Zotici cum aliis plurimis.

In Africa, Faustini, uictorini et aliorum plurimorum martyrum.

Apud Lugdunum Clauatum, natiuitas S. Alexandri medici, ciuis Pergamensis, qui tertio post passionem Epipodii die productus e carcere, primo ita laniatus  est crudelitate uerberantium, ut carne soluta costarum, patefactis uisceribus, secreta omnino panderentur. Dein crucis affixus patibulo beatum spiritum exanimatus emisit. Passi sunt cum eo alii numero triginta quatuor.

In Britannia depositio Melliti episcopi, qui tertius post Augustinum, primum Anglorum episcopum, Doruernensem rexit Ecclesiam.

uII KAL. MAII.---Apud Alexandriam natiuitas S. Marci euangeliste. Qui discipulus et interpres apostoli Petri, rogatus Rome a fratribus scripsit Euangelium. Quo assumpto perrexit in Aegyptum, et  primus Alexandrie Christum annuntiauit. Meminit et huius Marci Petrus in prima Epistola, sub nomine Babylonis figurate Romam significans: Salutat uos que est in Babylone Ecclesia, et Marcus filius maximus [meus]. Qui constitutis et confirmatis Ecclesiis per Libyam, Marmaricam, Hammoniacam, Pentapolim, Alexandriam atque Aegyptum uniuersam, ad ultimum tentus est a paganis, qui remanserant Alexandrie. Qui uidentes eum die sancto uIII Kal. Maii missas facientem, miserunt funem in collo eius et trahebant eum ad loca Bucolie, que erant iuxta mare sub rupibus ubi erat ecclesia constructa. Et inter trahendum insultantes dicebant: Trahamus bubulum ad loca buculi. Hoc autem ideo quia statura procerus erat. Et pre nimio cruciatu, defluebant carnes eius  in terram, ac saxa inficiebantur sanguine. uespere autem facto, miserunt eum in carcerem, ubi circa mediam noctem, primo angelica uisitatione confortatus, deinde ipso Domino sibi apparente ad celestia regna uocatus est. At mane, dum traheretur ad loca Bucolie, gratias agens et dicens: Domine, in manus tuas commendo spiritum meum, defunctus est, et a uiris religiosis sepultus in loco lapidis excisi cum gloria. Ordinauerat autem pro se Alexandrie episcopum Anianum. Alios quoque longe lateque episcopos et presbyteros et diaconos Ecclesiis dederat. Passus est autem octauo Neronis anno.

In Syracusa ciuitate Sicilie natiuitas sanctorum Euodii, Hermogenis et Callixte.

In Perside S. Georgii martyris, iuxta Kalendarium  sagacissimi Hieronymi. Cuius passio apud Romanos et pene alios omnes IX Kalendarum Maiarum, ut superius notatum est, celebris habetur. Quod idcirco significandum putaui, ut patriarcha noster Hatto Magontiacensis, qui hoc anno item ab incarnatione Domini [b 1Kb] , caput eius et aliud quoddam membrum cum plurimis et maximis sanctorum reliquiis in Alemanniam ad nouum monasterium suum a Formoso apostolico impetratis asportauit. In eius solemnitate. S. Georgii uidelicet, indicenda, caute se agat, quia et plures in hac die ipsius natalitia celebrare consueuerunt. Et festiuitas S. Marci euangeliste a supradicto Hieronymo sancto, priori die, id est octauo Kalendarum Maiarum, auctoritate Eusebii Cesariensis designata est.

 Roma Litania maior. Cuius cause qui nos, utpote barbari et in extremo mundi climate positi, sumus ignari, uel eius que ante ascensionem Domini religionis gratia uidetur instituta, ut si quid culpe sordidantis in diebus indulgentie contractum uideatur, uel hoc triduano ieiunio diluatur, hic rationem secundum traditionem maiorum commodum duximus aperire. S. Auitus uiennensis episcopus refert in quadam homilia quam de Rogationibus scripsit, has ipsas Rogationes, quas ante ascensionis Dominice triumphum celebramus, a Mamerto ipsius uiennensis urbis episcopo, cui et hic eo tempore  preerat, institutas fuisse, dum urbs illa multis terreretur prodigiis. Nam terremotu frequenti quatiebatur, sed ceruorum atque luporum feritas portas ingressa, per totam, ut scripsit, urbem nichil metuens oberrabat. Cumque hec per anni circulum gererentur, aduenientibus Paschatis solemnitatibus exspectabat misericordiam Dei plebs tota deuote, ut uel hi magne solemnitatis dies huic terrori terminum darent. Sed in ipsa gloriose noctis uigilia, dum missarum celebrarentur solemnia, subito palatium regale intra muraneum diuino igne succenditur. Pauore omnibus perterritis et ecclesia egressis, credentibus ne aut hoc incendio urbs tota consumeretur, aut certe disrupta tellure dehisceret sanctus sacerdos, prostratus ante altare, cum gemitu et lacrymis Domini  misericordiam deprecatur. Quid plura? Penetrauit excelsa poli oratio pontificis inclyti, restinxitque domus incendium flumine profluentium lacrymarum. Cumque hec agerentur, appropinquante ascensione, ut iam diximus, maiestatis Dominice, indixit populis ieiunium, instituit orandi modum, edendi seriem, erogandi hilarem dispensationem. Cessantibus inde quoque terroribus, per cunctas prouincias dispersa facti fama cunctos sacerdotes imitari commonuit, quod sacerdos fecit ex fide. Que Litania usque nunc in Dei nomine per omnes ecclesias in compunctione cordis et contritione spiritus celebratur.

uI KAL. MAII.---Rome natiuitas S. Anacleti pape: qui duobus [Beda, quartus post B. Petrum cum Ecclesiam rexisset annis [Beda, nouem] duodecim,  persecutione Domitiani, martyrio coronatus est. Hic memoriam B. Petri construxit, et composuit loca ubi episcopi reconderentur. Hic presbyter a B. Petro est ordinatus. Hic ad sacrificandum idolis ductus, sacrificauit; deinde penitentia ductus, pro confessione uere fidei capite truncatus est.

Ipso die natiuitas S. Marcellini pape, qui cum Ecclesiam nouem annos et menses quatuor rexisset, temporibus Diocletiani et Maximiani, ab eodem Diocletiano, pro fide Christi cum Claudio et Cyrino et Antonio capite truncatus est, et post dies triginta quinque sepultus uia Salaria, in cubiculo, a Marcello presbytero et diaconibus cum hymnis. Quo tempore fuit magna persecutio, ita ut intra mensem decem et septem millia martyrio coronarentur.

 In Gallia Ricarii episcopi et confessoris.

u KAL. MAII.---Rome natiuitas S. Anastasii pape: qui post B. Petrum quadragesimus primus, sedit in episcopatu annos tres, dies decem. Hic Manicheos in urbe Roma inueniens damnauit, et constitutum fecit ut nullus transmarinus in clericatum susciperetur, nisi quinque episcoporum designaret chirographum.

In Nicomedia, S. Anthimi episcopi et martyris, qui persecutione Diocletiani ob confessionem Christi martyrii gloriam capitis obtruncatione accepit. Quem tanquam bonum pastorem uiam martyrii preeuntem, uniuersa pene gregis multitudo secuta est. Quorum alios prefatus tyrannus apud eamdem  ciuitatem tunc temporis residens, gladio obtruncari, alios ignibus conflagrari, alios nauiculis impositos, pelago fecit immergi, ipsis fidelium turbis tanta per Dei gratiam fide inflammatis, ut nec interrogari se paterentur, sed ultro uel flammis irruerent, uel cedentibus gladiis ceruices obiectarent. Scriptum in Historia ecclesiastica, libro septimo.

In Tharso Cilicie, natiuitas S. Castoris. In Lydia Genesii, Sodalis, Zotici, Elpidii et Eutychii.

Iu KAL. MAII.---Apud Rauennam natiuitas S. uitalis martyris, cum [patris] SS. Geruasii et Protasii. Qui militaris cum Paulino iudice Rauennam ingressus est, et cum uideret in conspectu iudicis sui Christianum nomine Ursicinum, arte medicum, natione Ligurium, post nimia tormenta capitalem accepisse  sententiam : ille igitur, ut diximus, post nimia tormenta decollandus cum ueniret ad Palmam, expauit, et dum mallet male euadere, exclamauit uoce magna uitalis dicens. »Noli, noli, Ursicine medice, qui alios curare consueuisti, teipsum eterne mortis iaculo uulnerare, et qui per passiones nimias uenisti ad Palmam, coronam perdere a Domino tibi preparatam.« Audiens hec Ursicinus genu posuit, et spiculatorem ut feriret hortabatur, agens penitentiam quod expauisset, et sic Christi martyrem se fecit. Statimque B. uitalis corpus eius rapiens, et intra Rauennatium urbem sepeliens, ad iudicem ultro uenire contempsit. Ideoque  a Paulino consulari tentus, post equulei tormenta iussus est perduci ad Palmam, et facta fouea profunda, quousque perueniretur ad aquam, ibi supinus depositus et terra ac lapidibus est oppressus. Beata uero ualeria uxor eius, cum post mortem uiri Mediolanum tenderet, Syluano sacrificantes incurrit. Qui cum eam deponentes de saumario hortarentur de idolothytis manducare, nec sibi omnino licitum esse testaretur, quia esset Christiana, tanta ab eis cede mactata est, ut uix seminecem eam sui homines ad Mediolanensem urbem perducerent, ita ut intra biduum migraret ad Dominum.

Alexandrie, S. Theodore uirginis. Que sacrificare contemnens, in lupanar tradita, miro Dei fauore erepta est. Astante quippe iam ad ostium celle multitudine  iuuenum impudicorum, repente quidam a fratribus Didymus nomine, plenus fide, diuinitus inspiratus, sumpto militari habitu, primus lupanar irrupit, et sancte uirgini cur uenisset exponens, illi militares imposuit exuuias, ipse uirginali ueste induitur. Sic uirgo egressa et a nullo agnita, ad ciuitatem fugiens, euasit. Didymus presidi exhibitus, et omne factum constanter exponens, Christianum se esse confessus, abscisso capite igni traditus est. Beata quoque uirgo, que pro tuenda uirginitate ex lupanari fugerat, amore corone continuo ad stadium regressa, simul cum Didymo percussa et simul est coronata.

In Pannonia, Eusebii episcopi, Tiballi et Pollionis.

 In Africa, prouincia Numidia, sanctorum Manilii, Donati, Maurilii, Luciani, uictorini, Narcie uirginis et aliorum septuaginta duorum.

Item Luciani cum aliis ducenti et septuaginta.

In Tarso Cilicie, Maline cum aliis centum septuaginta et aliorum multorum.

III KAL. MAII.---In Papho insula, natiuitas sancti Tychici apostolorum discipuli.

Apud Alexandriam natiuitas sanctorum Germani presbyteri, Prosdoci diaconi.

In Perusio Tuscie, ualentini et Martiani.

In Bononia, uitalis et Agricole.

In Numidia, apud Cirtensem coloniam, sanctorum martyrum Agapii et Secundini episcoporum. Qui persecutione ualeriani post longum exsilium apud  prefatam urbem, in qua tunc maxime gentilium ceco furore et officiis militaribus ad tentandum iustorum fidem rabies diaboli infestantis inhiabat, ex illustri sacerdotio effecti sunt martyres gloriosi. Passi sunt in eorum collegio Aemilianus miles, Tertulla et Antonia sacre uirgines, et quedam mulier cum suis geminis.

II KAL. MAII.---In ciuitate Sanctonis natiuitas S. Eutropii martyris. Qui a beato Clemente, apostolorum successore, ad episcopatum consecratus et in Gallias predicandi gratia directus, impleto huius officii munere, insurgentibus paganis, quos auctor inuidie credere non permisit, ictu securis colliso capite uictor occubuit.

In Alexandria natiuitas sancti Aphrodisii presbyteri  et aliorum triginta.

Rome depositio Quirini episcopi.

Passio sanctorum Mariani et Iacobi, quorum prior lector, sequens diaconus erat. Et cum iam pridem infestationes Deciane persecutionis in confessione Christi euicisset, iterum cum carissimo collega tentus, apud Cirtensem coloniam, post dira et exquisita supplicia, ita ut Marianus per summos apices pollicum suspensus, et graui pondere pedibus innexus, crudelissime torqueretur, tum ceteri in carcere macerati sunt, sed diuinis reuelationibus mirabiliter confortati; deinde Lambelisitanam urbem ad presidem directi, et rursum longo tempore carcerali ergastulo mancipati, sed iterum diuinis reuelationibus alleuati, nouissime cum multis aliis gladio consummati  sunt.



MAIUS. Mensis Maii habet dies XXXI, lun. XXX.

KAL. MAII.---Pausatio Ieremie prophete. Initium predicationis Domini nostri Iesu Christi. Natale apostolorum Philippi et Iacobi. Ex quibus Philippus cum totam pene Scythiam ad fidem Christi conuertisset, diaconibus, presbyteris et episcopis ibi constitutis, reuersus est ad Asiam. Ubi continue predicationi per aliquot annos insistens, multitudinem populorum  Christo, laboribus piis semper inseruiens, lucratus est. Quique apud Hierapolim Asie ciuitatem [a 1Kb] dormiuit cum patribus suis, exstincta heresi Ebionitarum, qui Christum Iesum ante incarnationis tempus fuisse negabant, et sepultus est in pace. Iacobus uero qui et frater Domini dicitur, pro eo quod filius matertere eius Marie perhibetur, cognomento Iustus, post passionem Domini statim ab apostolis Hierosolymorum episcopus est ordinatus. Hic de utero matris sanctus fuit. uinum et siceram non bibit, carnem nullam comedit, nunquam attonsus est, nec unctus unguento, nec usus balneo. Huic soli licitum erat ingredi Sancta sanctorum. Siquidem uestibus laneis non utebatur, sed lineis. Sed cum publice in concilio compelleretur, ut Dominum Iesum Christum  et Filium Dei esse denegaret, et ille uoce maxima protestaretur ad populum dicens: Quid me interrogatis de Filio hominis? Ecce ipse sedet a dextris uirtutis, et uenturus est in nubibus celi; precipitatus de pinna templi, confractis cruribus, adhuc semianimis, tollens ad celum manus diceret: Domine, ignosce eis, quod enim faciunt nesciunt, fullonis fuste in cerebro percussus, occubuit. Hic est de quo et apostolus Paulus scribit ad Galatas: Alium autem apostolorum uidi neminem nisi Iacobum fratrem Domini . Et apostolorum super hoc Acta crebrius testantur. Euangelium quoque, quod appellatur secundum Hebreos, et a beato Hieronymo in Grecum sermonem Latinumque translatum est, post resurrectionem Saluatoris de eo refert: »Dominus autem  uenit ad Iacobum Iustum, et apparuit ei. Iurauerat autem Iacobus se non comesturum panem ab illa hora qua calicem Domini biberat, donec uideret eum resurgentem a mortuis.« Rursumque post paululum: »Afferte, ait Dominus, mensam et panem.« Statimque additur: »Tulit panem et benedixit et fregit, et dedit Iacobo Iusto, dixitque ei: Frater mi, comede panem tuum, quia resurrexit Filius hominis a dormientibus.« Inde est, ut quidam existimant, quod in Epistola Pauli ad Corinthios [ubi] specialiter ei dicitur apparuisse, sic scriptum est: Deinde uisus est a Iacobo . Triginta itaque annis Hierosolymitanorum rexit Ecclesiam, id est usque ad septimum Neronis annum, et iuxta templum ubi precipitatus fuerat, sepultus. Scripsit autem unam  tantum Epistolam, que de septem Canonicis est.

In Gallia, territorio uiuariensi, S. Andeoli subdiaconi. Quem misit ab Oriente sanctus Polycarpus Smyrnensis episcopus, discipulus beati Ioannis apostoli, cum beato Benigno et Andochio presbyteris, et Thyrso diacono, ad predicandum uerbum Dei in Gallia. Cuius predicatione Cesar Seuerus comperta, spinosis fustibus crudelissime flagellatum in carcerem tradi precepit. Et alia die productum cum uideret superari non posse, iussit ad similitudinem gladii de ligno durissimo ensem fieri, et in crucis modum eius caput findi. Quod cum factum fuisset,  eliso in terram cerebro, gloriosa morte translatus est ad uitam eternam. Item Ierosolymis passio sancti Iude siue Quiriaci episcopi, cui reuelatum est lignum Dominice crucis, et Anne matris eius, omnimodis passionibus cruciate.

Item in Galliis, territorio Sidunensi, loco Agauno, passio Sigmundi [Sigismundi] regis, filii Gundewaldi regis Burgundionum. Qui cum se cerneret Francis resistere non posse, solus fugiens, coma deposita, habitum religionis suscepit, et ieiuniis, uigiliis atque orationibus die noctuque uacans, captus a Francis cum uxore ac filiis in puteum demersus occubuit. Postea uero cuidam abbati reuelatus, et ab eo reuerenter sepultus, etiamnum miraculis claret: adeo ut frigoretici ab eo quasi specialem expetere soliti  sint medicinam, et fideliter expetentes nequaquam priuentur eadem.

uI NON. MAII.---Natiuitas S. Patris nostri Athanasii Alexandrine urbis episcopi et confessoris; qui multa Arianorum perpessus insidiis, et maxime Constantii imperatoris, adeo ut sex continuis annis in lacu cisterne non habentis aquam, nunquam solem conspiciens, latitauerit, totis regni uiribus in eius necem conspirantibus. Sed et ibi a quadam ancilla patrisfamilias, qui ei latebram prebere curaret, proditus, sed diuina se gratia protegente seruatus, et in sedem suam, Constante Galliarum principe apud fratrem Constantium impetrante, restitutus. Rursumque post mortem illius ob constantiam catholice fidei fugatus, usque ad imperium Iouiani latuit.  A quo honorificis et officiosissimis litteris requisitus, ecclesiarum disponendarum statutus in sede sua potestatem accepit. Anno autem sacerdotii sui quadragesimo et ultra, post multos agones multasque patientie coronas, quieuit in pace, temporibus ualentiniani et ualentis imperatorum, uitam sancti Antonii anachorete futuris generationibus profuturam, eleganti sermone, et plurima sapientia refertam, scriptam relinquens.

Item Alexandrie Saturnini et Neopolis, qui in carcere requierunt.

Antissiodoro, Optati episcopi et Sanctiani presbyteri.

u NON. MAII.---Hierosolymis, inuentio sancte crucis Domini nostri iehsu Christi ab Helena regina, post  passionem Domini anno ducentesimo tricesimo tertio, regnante Constantino imperatore, filio eiusdem Helene. Quam post tam diuturna tempora diuina reuelatione repertam, et resuscitatione mortui comprobatam, ac per medium diuisam, ita cuncto orbi curauit exhibere salubrem, ut pars Hierosolymis in loco Dominice passionis relicta, Orientalibus et Austrinis non fieret elongata, et pars Constantinopolim ad filium deportata, Septentrionalibus et Occidentalibus esse uideretur ad inuisendum aliquantulum propinquata. Que Dominica crux in materia insensata uim sensatam et procul dubio uiuam retinens, ita ut ex illo tempore innumeris pene quotidie hominum uotis lignum suum accommodet, ut [et]  detrimenta non sentiat, et quasi intacta permaneat, iugiter diuidua sumentibus, et semper tota uenerantibus; sed istam imputribilem uirtutem et indetribilem soliditatem de illius profecto sanguine creditur accepisse qui passus mortem non uidit corruptionem, imo cunctis in se credentibus immortalitatem prouidit et incorruptionem.

Eodem die Rome, uia Nomentana, milliario septimo, natiuitas S. Alexandri pape. Qui Romane Ecclesie episcopatum, quintus post beatum Petrum, annos decem, menses duos, dies decem, sanctitate incomparabilis, rexit, et fide clarissimus maximam partem senatorum Urbis conuertit ad Dominum. Hic constituit aquam sparsionis cum sale benedici in habitaculis fidelium, et passionem Domini miscuit  in predicatione sacerdotem cum misse celebrantur. Qui, iubente Traiano Cesare, ab Aureliano, comite utriusque militie, carceri mancipatus, et inde per celestem nuntium, ad domum Quirini tribuni, ubi beatus Hermes prefectus in custodia tenebatur, perductus, postquam filiam ipsius Quirini nomine Balbinam in nomine Domini nostri Iesu Christi a struma colli sanauit, et nutricem eius illuminauit, ipsumque Quirinum in fide Christi confortauit, et eos quos carcer incluserat baptizatos inde liberauit: inter quos etiam duos sanctissimos presbyteros Euentium et Theodolum, idem Quirinus adhuc gentilis constrictos habuit; post hec omnia et multa alia apostolice facta, exhibitus est ipsi Aureliano cum duobus supradictis presbyteris, et in  equuleum leuatus, tortus ungulis, atque lampadibus grauissime est attrectatus. Cumque nullas uoces emitteret, dixit ei Aurelianus: »Quare taces?« Sanctus Alexander respondit: »Quia tempore orationis Christianus homo cum Deo loquitur.« Tunc eo deposito, iussit applicari Euentium et Theodulum, et interrogauit eum: »Qui sunt isti?« Sanctus Alexander dixit: »Ambo uiri sancti, ambo presbyteri.« Quos etiam ipsos cum in confessione Christi constantissimos inueniret, iussit furnum acriter incendi, et beatos Alexandrum et Euentium ligatos in medio precipitari. Ad quos inuictus Theodulus sponte prosiluit in flammas, cumque non lederentur ab igne, fecit Aurelianus beatissimum Alexandrum punctis creberrimis per cuncta pungi  membra donec deficeret, sanctos autem duos presbyteros gladio consummari. Quorum corpora Seuerina religiosa femina colligens, beatum Alexandrum atque Euentium in uno sepulcro, sanctum uero Theodulum in altero diligenti accuratione commendauit.

Ipso die, natiuitas sancti Iuuenalis episcopi.

In Asia, sancti Hermogenis de antiquis.

Antissiodoro, depositio sanctorum Eusebii presbyteri et Auiti diaconi.

Eodem die Heraclii martyris.

Iu NON. MAII.---In Palestina, ciuitate Gaza, natiuitas sancti Syluani eiusdem urbis episcopi, qui  persecutione Diocletiani cum plurimis clericorum suorum martyrio coronatus est.

Item in Metallo Fanensi [Phennensi], sanctorum quadraginta martyrum, qui simul capite cesi sunt.

Hierosolymis, Quiriaci episcopi, cognomento Iude, qui posteaquam Dominicam crucem reperit, et in fide Christi profecit, a beato Eusebio, Romane urbis episcopo, Hierosolymorum est antistes ordinatus. Cuius fama Iulianus Apostata cognita, cum ad bellum Persicum, ubi et diuinitus est interemptus, tenderet, iussit eum ad se perduci. Quem cum nullis terroribus aut promissionibus a confessione Christi posset immutare, iussit dextram eius abscindi manum, dicens: »In hac manu multas scribens epistolas, multos separauit a sacrificiis deorum.«  Sed uidens eum immobilem et fixum in Christo perseuerare, iussit plumbum bulliens in os eius infundi, ut et interiora uiscera eius conflarentur. Cumque ne sic quidem eius constantiam emollire ualuisset, iussit grabatum ereum afferri, et in eo sanctum uirum extendi, et substerni carbones ignis, et spargi super eum sal et adipem, et desuper uirgis cedi. Matrem autem eius hec omnia perseueranter aspectantem, et non solum impauidam, sed etiam constantissimam permanentem, ac filium materno affectu confortantem, iussit impiissimus tyrannus per capillos suspensam, pene tribus horis ungulari, et lampades magnas, flamma ardentes, lateribus eius applicari. Que in gratiarum actione inter tam immanes cruciatus perseuerans, immaculatum Deo  reddidit spiritum. Tunc precepit Iulianus nequissimus fossam fieri altam, et uocauit plurimos incantatores serpentium, et iussit eos nequissimos serpentes afferre, et mitti in fossam et sanctum Quiriacum proiici in medio eorum. Cumque serpentes diuino nutu mortificati fuissent, et Ammon serpentarius ad tantum miraculum credidisset, capite plexus est. Tunc Iulianus consueto sibi more beatum Quiriacum compellans, ut Crucifixum negaret, et ab eo digna inuectione cercitus, iussit cacabum magnum impletum oleo calefieri, et in eum sanctum Quiriacum mitti. Sed cum nimium ferbuisset cacabus, ita ut astantes calorem sustinere non possent, dixit sanctus: »Longe recedite, filioli, ut nemo confletur ex uobis,« et faciens in fronte sua signum crucis, ingressus est  in cacabum quasi ad lauacrum. Cumque nec sic nocitus fuisset, iussit eum tyrannus de macroconto in pectus percuti. Qui percussus in uoce confessionis emisit spiritum, et cum triumpho martyrii peruenit ad Christum. Dies passionis eius secundum alios hic, secundum Martyrologium uero S. Hieronymi Kalendis Maii celebris habetur.

Item die suprascripto, Nicomedie, sancte Antonine. Que nimium torta, et uariis cruciatibus afflicta, brachio tribus diebus suspensa, et in carcere biennio detrusa, a Priscilliano preside ad ultimum flammis exusta est.

Eodem die in Nicorio [Norico] Ripensi, loco Lauriaco, natiuitas sancti Floriani: qui tempore Diocletiani  et Maximiani imperatorum, seuiente iniquissimo preside Aquilino, iussus est ad collum saxo ligato post nimias cedes et lacerationes in flumen Anisum precipitari. Cumque lictores, diuino metu pauefacti, impium facinus exhorruissent, quidam iuuenis audacior et infelicior ceteris, precipitauit eum de ponte in fluuium, et statim oculi eius crepuerunt: unda uero famulatrix corpus sancti martyris in quodam secretiori loco saxo eminentiori deposuit, ubi ei tandiu aquila exhibuit custodiam, donec ipse cuidam religiose femine eumdem demonstrauit, et ei de transferendo corpore suo mandauit.

III NON. MAII.---A Bethania, in monte Oliueti iuxta Hierosolymam sita, ascensio Domini nostri Iesu Christi in celum. Ubi cum ecclesia regio cultu  constructa uisatur et tecta, proprie locus ille, in quo nouissime stetit et unde ad celos corpus incorruptiuum librauit, ita sacratus diuine maiestatis impressione creditur, et ab incredulis etiam cernitur, ut nunquam desuper tectum sustinere, aut deorsum marmor, aut aliud pauimentum recipere patiatur, sed in media basilica Dei et hominis ultima uestigia arene cernantur omni tempore impressa, ut locum ipsum adeuntes non immerito possint in hanc prophetice laudationis uocem erumpere: Adorauimus in loco, ubi steterunt pedes eius 

Apud Alexandriam natiuitas sancti Euthymii diaconi, in carcere quiescentis.

Thessalonice, Irenei et Peregrini atque Irenes igni combustorum.

 In Gallia que dicitur Prouincia, ciuitate Arelatensi, sancti Hilarii episcopi, magni, docti et preclarissimi uiri. Qui paupertatis amator, et erga inopum prouisionem, non solum mentis pietate, sed et corporis sui labore sollicitus erat. Nam pro reficiendis pauperibus etiam rusticationem contra uires suas et usum, homo genere clarus et longe aliter educatus, exercuit. Sed nec in spiritualibus neglexit: nam et in docendo gratiam habuit, et absque personarum acceptione omnibus castigationem ingessit. Pelagianam quoque heresim in Collatore maxime deprehendit et corrigere sategit. Inter sua uero Opera ad multorum utilitatem, necessario opere, uitam sancti Honorati decessoris sui ingenio immortali composuit. Moritur ualentianiano  et Martiano imperatoribus.

uienne Nectarii et Nicetii episcoporum.

Antissiodoro passio sancti Iouiani confessoris.

II NON. MAII.---Rome, ante portam Latinam, passio sancti Ioannis apostoli. Qui ab Epheso, ubi manere consueuerat, iussu Domitiani, fratris Titi, secunda in Christianos persecutione quam ipse post Neronem exercuit, ad urbem Romam perductus, presente senatu ante portam Latinam in feruentis olei dolium missus est, agente hoc impio principe qui Christianorum infestissimus persecutor erat, ut tam ualido capite detruncato, infirmiora cederent Ecclesie membra. Sed beatus apostolus tam illesus a pena immanissima exiit, quam a  corruptione carnis permansit immunis. Tunc in Pathmum insulam relegatus exsilio, Apocalypsin uidit et scripsit. Ad commendandam ergo ipsius dignam memoriam et apostolicam in fide et confessione Domini nostri Iesu Christi constantiam, Christiani basilicam, ipsius nomine ac memoria gloriosam, in supra dicto loco ante portam Latinam preclaro opere condiderunt, ubi festiuum concursum pridie nonas Maias annuatim usque hodie facere non desistunt; quod et in plurimis Ecclesie catholice locis religiose solet actitari. Post mortem uero Domitiani, omnibus eius constitutis senatus iudicio cassatis, inter alios diuersis ex causis ab eo damnatos et in exsilia detrusos, etiam beatus apostolus Ioannes indulgentia Nerue imperatoris dimissus, et  ad Ephesum redire permissus, Ecclesiam, ad tempus absentia sua destitutam et contristatam, aduentu suo letificauit, et exemplis instructam dictis et scriptis in perpetuum confortauit. Porro propter nimiam crudelitatem, et impiissimi persecutoris eius Domitiani facinora, in eo, ut historiographi referunt, et domus et nomen Cesarum defecit. Ut uero etiam postea reges Romanorum Cesares appellarentur, antiqua consuetudo et maxime apud barbaras nationes obtinuit.

Eodem die natiuitas beati Euodii Antiochene Ecclesie episcopi, qui primus ab apostolis ibi est ordinatus episcopus. De quo ipse Paulus Philippensibus scribens ait: Euodium rogo, et Syntychen deprecor, idipsum sapere in Domino Iesu Christo .

Item natiuitas beati Lucii Cyrenensis, qui apud Cyrenen primus episcopus a sanctis apostolis est constitutus. Quem etiam in Actibus apostolorum  sanctus Lucas euangelista in catalogo uirorum commemorat perfectissimorum.

Item Mariani et Iacobi iuxta quosdam, et aliorum plurimorum.

Antissiodoro depositio S. ualerii episcopi.

NON. MAII.---Natiuitas sancti Iuuenalis martyris et beatissime atque illustrissime Dei famule, Flauie Domitille. Que cum esset Flauii Clementis consulis ex sorore neptis, et a sancto Clemente sacro uelamine ad integritatis perseuerantiam consignata, persecutione Domitiani, anno principatus  eius decimo quinto, ob testimonium quod Christo perhibebat, cum aliis plurimis, in insulam Pontianam exsilio deportata, longum inibi martyrium duxit. Nouissime cum ab Aureliano sponso suo, quem pro Christo contempserat, et cuius accusatione exsilio fuerat relegata, translata esset ad Terracinam, urbem Campanie, et doctrina ac miraculis primo Euphrosynam et Theodoram collactaneas et conuirgines suas, deinde etiam alios ad fidem Domini conuertisset; inter que magnalia predictus Aurelianus, infestissimus persecutor eius, diuina uirtute exstinctus est: a Luxurio fratre eius incenso cubiculo in quo simul cum prefatis uirginibus clausa morabatur, cursum gloriosi martyrii consummauit  sub persecutione Traiani. Altera uero die sanctus diaconus nomine Cesarius inuenit corpora sanctarum illesa: in facies enim suas prostrate, orantes Dominum recesserunt. Quarum corpora idem sanctus diaconus et martyr inclytus in sarcophago nouo simul condiens, in profundo terre infodiens, sepeliuit. Luxurium uero dum ad conuiuium properaret, coluber de ramo arboris per capitium ad cor eius ingressus, enectum et turgidum ad spectaculum et exemplum infidelium dereliquit.

Item Rome depositio Benedicti pontificis, qui sedit menses decem, imperante Constantino. Hic ab ineunte etate in Ecclesia militauit, paupertatis semper amator. Sepultus est apud beatum Petrum.

Apud Nicomediam passio sanctorum martyrum  Flauii et Augustini, et trium fratrum Marcellini, Macrobii et Eutychii.

In Africa Celerini, Maximi, uicturi, Potentille, Faustine et aliorum innumerabilium. Augustoduno depositio beati Placiti episcopi.

uIII ID. MAII.---Mediolani natalis sancti uictoris. Qui natione Maurus, et a primeua etate Christianus, cum esset in castris imperialibus miles, etiam canitie decoratus, compellente Maximiano imperatore ut sacrificaret idolis, in confessione Domini fortissime perseuerans, post ergastulum carcerale, ubi sex dies sine cibo et potu permansit, primo grauiter fustibus et flagellis cesus, deinde liquenti plumbo perfusus, sed nichil penitus lesus, nouissime gloriosi martyrii cursum capitis abscissione  compleuit. Cuius corpus apud Siluam que ad Ulmos uocatur bestiis et uolucribus proiectum, sed per integram hebdomadam a nulla earum contaminatum, a sancto Materno episcopo collectum et honorifice sepultum est. Erat autem ciuis sanctorum Narboris et Felicis, qui, in Africa decollati, simul cum Ianuario et Marino Mediolanum translati sunt.

Constantinopoli Agathi militis et aliorum ualde multorum.

In Aegypto, uictoris et Stephane.

In Sanctonico depositio S. Martini presbyteri.

Antissiodoro Helladii episcopi.

uII ID. MAII.---In Axiopoli, Quirilli, Quindei, Zenonis.

 In Tharso Cilicie, Afrodisii.

Constantinopoli translatio S. Timothei.

In Perside, sanctorum trecentorum et decem martyrum.

Apud Nazanzi oppidum, depositio beati Gregorii episcopi, qui Theologus dicitur, nobilis, Athenis eruditus, collega beati Basilii, Cesaree Cappadocie postea episcopi. Quique cum se totum Dei seruitio mancipasset, tantum de college amore presumpsit, ut sedentem Basilium de doctoris cathedra deponeret ac secum ad monasterium manu iniecta perduceret, ibique per annos tredecim, omnium Grecorum secularium libris remotis, solis diuine Scripture uoluminibus operam dabant. Postmodum  uero apud Nazanzum oppidum episcopus ordinatus, hereticorum turbinem fidei serenitate dispulit. Deinde etiam Constantinopolim ad corrigendam uocatus, ire et eius curam suscipere non abnuit. Qua in fide catholica roborata, ne cupiditate illectus ditioris inuasor estimaretur, ad pauperrimam sedem suam reuersus, quod superfuit uite in ea tempus exegit. Et quoniam fessa iam etate et corpore inualidus erat, successorem sibi delegit, quo Ecclesiam gubernante debilitatis et senectutis otio frueretur.

uI ID. MAII.---Depositio beati Iob prophete.

Rome Faltonis, Piniane et Anitie, Lucine, coniugis eius, cum aliis plurimis martyribus.

Item, Rome Calepodii senis presbyteri sub Alexandro  imperatore, qui eum fecit occidi a Laodicio, et corpus trahi per ciuitatem, atque in Tiberim iactari, die Kalendarum Maii. Quod inuentum piscatores leuauerunt et narrauerunt Callixto episcopo. At ille acceptum condiuit cum aromatibus, et linteaminibus inuolutum sepeliuit in cemeterio eiusdem, uia Aurelia, milliario ab Urbe tertio, in crypta, sexto Idus Maii. Tunc decollatus est ab Alexandro Palmatius consul cum uxore et filiis, et aliis promiscui sexus quadraginta duobus, cum quibus et Simplicius senator, qui per doctrinam Callixti pape et Calepodii presbyteri nuper fuerant baptizati. Scriptum in passione beati Callixti pape.

Eodem die natale beati Gordiani martyris, qui sub Iuliano impiissimo imperatore passus est. Nam  cum predictus tyrannus precepisset eidem Gordiano uicario suo adhuc gentili ut Ianuarium presbyterum diligenter examinaret, si quo modo illum posset auertere a fide Christi, sanctus autem Ianuarius eum magis lucratus esset Christo cum uxore ipsius nomine Marina, et familia promiscui sexus, numero quinquaginta tribus et eo amplius, atque uniuersos baptismatis unda consecrasset: audiens hoc impiissimus Iulianus, iracundia plenus, sanctum Ianuarium presbyterum proscriptione damnauit, sanctum uero Gordianum in custodia publica posuit, atque cuidam Clementiano, quem uicarium eius loco deputauerat, commisit; porro uxorem eius Marinam ad Aquas Saluias in seruitio rusticorum opprimi fecit. Cum autem uidisset Clementianus  quia sanctum Gordianum nullo modo a statu fidei sue posset auertere, iussit eum primo plumbatis cedi, dein capite truncari, et corpus eius ante templum Apollinis intellude [f. palude] iactari. Quod cum factum Christiani comperissent, corpus eius nocturno silentio rapientes, milliario plus minus uno ab urbe Roma posuerunt in crypta in cemeterio Pretextati, ubi iam pridem corpus beati martyris Epimachi sepultum fuerat. Quem ferunt unum de septuaginta discipulis Domini Iesu Christi fuisse.

u ID. MAII.---Passio sancti Euellii martyris. Qui antea consiliarius Neronis imperatoris fuit; sed uidens constantiam Christianorum quomodo martyrizarentur, et precipue patientiam sancti Torpetis, et  mirabilia que per eum facta sunt, credidit Christo, ita ut etiam pateretur pro illo.

Rome, uia Salaria, milliario uicesimo secundo, S. Anthim

In Africa, Maioli, uictorini, Fortunati et aliorum multorum.

In Asia natiuitas sanctorum Demetrii et Thadei.

uienne, beatorum episcoporum Martini et Materni. Quem Maternum ob clades imminentes, solemni ante Ascensionem Domini litanias instituisse retulimus.

Item depositio Nepotiani presbyteri, nepotis Heliodori episcopi de sorore, in cuius epitaphii consolatione S. Hieronymus totum mundum, pro eis que in eo fiunt malis et accidunt calamitatibus, in luctum  et lamentationem conuertit.

Iu ID. MAII.---Rome, in cemeterio Pretextati, natiuitas sanctorum Nerei et Achillei fratrum. Qui fuerunt eunuchi beate Flauie Domitille, cum ea apud insulam Pontiam longum pro Christo duxerunt exsilium. Postmodum uero ab Aureliano sponso Domitille, quem ipsa ob amorem Christi spreuerat, primo uerberibus grauissimis arctati [attrectati], deinde Moninio Ruffo [Memmio Rufo] consulari sunt traditi. A quo cum equuleo et flammis compellerentur ad immolandum, et dicerent se a beato Petro apostolo baptizatos, nulla ratione idolis immolare, capite cesi sunt. Quorum corpora rapuit Auspicius discipulus eorum, nutritor sancte uirginis Domitille in crypta arenaria, uia Ardeatina sepeliuit, a muro  Urbis milliario uno et semisse.

Item uia Aurelia, milliario secundo, sancti Pancratii martyris. Qui cum esset annorum quatuordecim, sub Diocletiano martyrium capitis detruncatione compleuit. Cuius reuerendum corpus, Octauilla illustrissima femina occulte noctu sublatum aromatibus conditum sepeliuit.

Eodem die, beati Dionysii, patrui eiusdem sancti Pancratii. Cuius studio idem Pancratius baptizatus, et in timore Dei confortatus ad martyrium animatus est. Ipse uero cum premiis celestibus charus et Deo dignus, diem huius uite ultimum in pace conclusit.

Item passio sacratissime uirginis Sotheris, genere nobilis, sub Diocletiano Augusto.

 Item passio sanctorum Ioannis, Achillis, Moysei, Aphroditi, cum aliis numero quingentis quatuor.

Apud Cyprum, S. Patris nostri Epiphanii episcopi Salamine.

III ID. MAII.---Natiuitas S. Marie ad Martyres. Cuius festiuitatis ista est ratio. Sub Phoca imperatore, beatus Boneficius [Bonifacius] papa in ueteri fano quod Pantheon uocabatur, ablatis idololatrie sordibus, ecclesiam beate Marie semper uirginis et omnium Martyrum dedicauit.

Cuius dedicationis sacratissima dies tertio Idus Maii Rome agitur. Festiuitas autem omnium Sanctorum Kalendis Nouembris toto orbe terrarum religiosissime celebratur.

 Eodem die, S. Seruatii Ecclesie Tungrensis episcopi. Qui tempore quo Hunni Germaniam uastabant, ne ciuitatis atque Ecclesie sue uideret excidium, diuina reuelatione commonitus, transiit ad uicum Traiectensium, ibique defunctus atque in medio publici aggeris est sepultus. Ob cuius meritum hominibus demonstrandum cum tempore hiemis omnia nix in circuitu repleret, nunquam sepulcrum eius operuit, donec industria ciuium, instante etiam successore ipsius Munolfo, basilica super illum edificata est.

Antissiodoro depositio S. Marcelliani episcopi.

In Alexandria, Aphrodisii, Agrippe et multorum Martyrum.

In Pollentia passio sanctorum uictoris et Saturnini.

 PRIDIE ID. MAII.---In Aegypto depositio sancti Patris nostri Pachomii. Qui cum esset factis apostolice gratie insignis, fundatorque Aegypti cenobiorum, scripsit monachorum Regulas, quas angelo dictante didicerat, simul et de tempore paschali.

In Syria natiuitas S. uictoris et Corone sub Antonino imperatore, duce Alexandrie Sebastiano. Erat autem uictor miles a Cilicia. Cui Sebastianus in confessione fidei digitos confringi et euelli iussit a cute, deinde illum in caminum ignis mitti, ubi triduo permanens non est lesus. Deinde uenenum bibere iussus non est mortuus, sed ueneficum potius ad fidem conuertit. Deinde iussum est neruos corporis eius tolli, deinde oleum bulliens in pudendis  eius mitti. Post hec lampades ardentes suspenso ad latera applicari. Post hec acetum et calcem simul misceri, et in os eius infundi. Deinde oculos eius erui. Deinde per triduum capite deorsum uerso suspendi. Et cum adhuc spiraret, precepit eum iudex iniquitatis excoriari. Tunc Corona cum esset uxor militis cuiusdam, cepit beatificare sanctum uictorem pro gloria martyrii, et dum hoc faceret, uidit duas coronas de celo lapsas, unam uictori et alteram sibi missam. Cumque hoc cunctis audientibus protestaretur, tenta est a duce. Iussumque est duas arbores palme curuari adinuicem, et cannabineis funibus ligari Coronam in utraque manibus et pedibus, et sic arbores dimitti. Quod dum fieret diuisa est Corona in duas partes. Erat autem annorum  sedecim. Tunc quoque uictor decollatus, et in omnibus uictor effectus, simul cum Corona coronam uite perennis et martyrii palmam accepit.

In Asia, beati Maximini.

Mediolani, uictoris, Naboris, Felicis, Rustici.

Item quadringentorum sanctorum, qui cum sancto Quiriaco passi sunt.

In Africa, Secundiani et multorum Martyrum.

ID. MAII.---In Hispaniis natiuitas beatorum confessorum Torquati, Ctesiphontis, Secundi, Indelatii [Indaletii], Cecilii, Hesychii, Euphrasii. Qui Rome a sanctis apostolis episcopi ordinati, et ad predicandum uerbum Dei ad Hispanias, tunc adhuc gentili errore implicitas, directi sunt. Cumque  ad ciuitatem Accitanam uenissent, et propter laborem itineris modicum quiescentes, causa uictus emendi discipulos in urbem misissent, mox paganorum multitudo, qui tunc forte diis suis festa celebrarent, eos usque ad fluuium persecuta est. In quo pons mire magnitudinis et firmitatis exstructus, transeuntibus sanctis, Dei nutu cum omni insequentium multidine funditus corruit. Ad quod miraculum ceteri territi, ei cuiusdam magne senatricis Luparie, que diuinitus inspirata, eos benigne suscipiens, credidit, exemplum secuti, relictis idolis Christo Domino crediderunt. Post hec uero diuersis urbibus euangelizantes et innumeras multitudines Christi fidei subiugantes, Torquatus Acci, Ctesiphon uergii, Secundus Abule, Indaletius Urci, Cecilius  Heliberri [Iliberi], Hesychius Carcese [Certese], Euphrasius Heliturgi [Illiturgi] quieuerunt. Exstat usque hodie illustre miraculum, ad commandationem pretiose mortis eorum. Nam eadem solemnitate apud prefatam Accitanam urbem ad sepulcrum sancti Torquati arbor oliue diuinitus florens maturis fructibus onustatur.

Apud insulam Chium natiuitas sancti Isidori martyris, in cuius basilica puteus, in quo et fertur iniectus. De cuius aqua energumeni et febricitantes, uel reliqui infirmi sepius potati, saluantur.

Lamosaco [Lampsaci] passio sanctorum Petri et Andree, Pauli et Dionysie. In Sardinia Simplicii.

XuII KAL. IUN.---In Isauria natiuitas sanctorum Aquilini et uictoriani.

 Antissiodoro passio sancti Peregrini, primi eiusdem urbis episcopi.

In ciuitate Piceno, Florentii et Diocletiani. Apud Ephesum, Miogenis, Gaiani et Iouini.

In ciuitate Cortina, uincentii et aliorum.

Apud Castrum Tricassinum depositio Fidulii [Fidoli] presbyteri.

In pago Foroiuliensi, uico qui dicitur Calidianus, sancte Maxime uirginis, que multis clara uirtutibus in pace quieuit.

XuI KAL. IUN.---In Tuscia, ciuitate Pisana, natiuitas sancti Torpetis martyris sub Nerone principe. Qui magnus quidem prius in officio Neronis Cesaris fuit, sed a beato Antonino presbytero baptizatus, et in fide Christi eruditus est. Quem cum  Nero cognouisset esse Christianum, tradidit cuiquam propinquo suo Satellico, ut eum sacrificare compelleret. Sed cum Spiritu Dei confortatus beatus uir, et in fide fundatus immobilis permaneret, fecit eum Satellicus alapis cedi, et ligatum ad columnam tandiu uerberibus affici, quousque sanguis guttatim de corpore ipsius efflueret. Sed subito dum martyr cederetur, columna cadens oppressit iudicem, et cum eo uiros quinquaginta. Inde tentus a ministris, positus est in rota. Inde feris obiectus a filio Satellici, sed minime lesus ab eis. Cuius constantiam et uirtutem quidam consiliarius Neronis, Euellius nomine inspiciens, Christo credidit, ac post paululum baptizatus, decollatus est in urbe Roma martyriique honore  coronatus. Sed et beatus Torpes, iubente Syluio, foras ciuitatem Pisanam ductus, decollatione martyrium suum compleuit tertio Kalendas Maii. Cuius festiuitas et conuentus ciuium decimo sexto Kalendas Iunii agitur. De quo etiam fertur quod ingens machina, quam aduersarius Dei Nero ad similitudinem celi commentando fabricauit, meritis et orationibus eius in flumen Auxarum precipitata fuerit, ita ut nusquam comparuerit.

In Alexandria, uictoriis et Basilii.

Rome, beati Parthenii.

Leuiduno, Heraclii [Nouioduni, Heradii], Pauli et aliorum.

Item depositio beati [f. Brandani] Preandini confessoris.

 Xu KAL. IUN.---In Alexandria, Potamonis, Hortasii et Serapionis presbyterorum.

Item in Aegypto, Dioscori lectoris, in quem preses multa et uaria tormenta exercuit, ita ut ungues eius effoderet, et lampadibus eius latera inflammaret. Sed celestis luminis fulgore territi ceciderunt ministri. Nouissime laminis ardentibus adustus, martyrium consummauit. Constantinopoli Hesychii et Eustachii.

XIu KAL. IUN.---Rome natiuitas sancte Pudentiane uirginis, que illustrissimi generis Pudentis, discipuli sancti Pauli apostoli, filia fuit. Cuius mater Sabinella, soror Praxedis. Quas piissimus pater earum Pudens in omni religione Christi erudiuit, Christoque uirgines reliquit. Que post obitum patris  ita in omni exercitatione pietatis excreuerunt, ut die noctuque incessanter hymnis et orationibus cum familia sua Domino inseruirent. Quam totam beatissimus Pius urbis Rome episcopus baptismatis unda consecratam, chrismatis unctione et quotidiana exhortatione confirmauit. Beate uero uirgines Christi post innumeros Christi agones, et multorum martyrum uenerabiliter exhibitas sepulturas, post omnes facultates suas in uisceribus pauperum inclusas, Christoque fideliter commendatas, tandem de terris ad celestia regna migrauerunt. Pudentiana quidem decimo quarto Kalendas Iunii posita in cemeterio Priscille, uia Salaria. Praxedis uero, duodecimo Kalendas Augusti. Que ab apostolis susceptum in Christo baptismatis candidatum, usque ad finem  uite custodierunt immaculatum.

Item Rome natiuitas sanctorum Calocerii et Parthenii, eunuchorum uxoris Decii imperatoris. Qui cum essent, unus prepositus cubiculi, alter primicerius, nolentes sacrificare idolis, a Decio sunt occisi, et a Christianis iuxta uiam Appiam sepulti.

In Alexandria, sancti Irenei diaconi.

In Africa, sanctorum Quinti, Primulii, Salustii et multorum martyrum.

XIII KAL. IUN.---Rome, uia Salaria, natiuitas sancte Basilie uirginis et martyris Christi. Que cum esset ex regio genere, et haberet sponsum illustrissimum, nomine Pompeium, per beatam Eugeniam et sanctos Dei uiros Protum et Iacinthum ad  fidem Christi conuersa, accusata est a prefato sponso suo apud Gallienum Augustum, quod esset Christiana. Qui eodem tempore immanissimus Ecclesie persecutor, decreuit ut aut sponsum Basilla repeteret, aut gladio interiret. Que conuenta super hoc, respondit se Regem regum habere sponsum, Christum uidelicet ueri Dei Filium. Et cum hec dixisset, gladio transuerberata est.

In Gallia ciuitate Nemauso passio sancti Baldelii [Baudelii]. Qui a paganis deorum suorum sacrificia celebrantibus comprehensus, cum sacrificare nollet, sed in fide Christi immobilis inter uerbera et tormenta persisteret, martyrii palmam pretiosa morte percepit, et creberrimis signis clarus effulsit.

Biturigis depositio Austregisili episcopi et comessoris.

 XII KAL. IUN.---In Mauritania, ciuitate Cesariensi, natiuitas sanctorum Timothei, Pollii et Eutychii diaconorum. Qui apud prefatam regionem uerbum Domini disseminantes, pariter coronari meruerunt.

Apud Cesaream Cappadocie, sanctorum Polyeucti, uictorii, Donati.

In Britannia, Timothei diaconi.

Antissiodori depositio beati ualis presbyteri, a quo nostrates estimo nomen ualentis mutuatos.

XI KAL. IUN.---Rome natiuitas sanctorum Faustini, Timothei, uenusti cum sociis eorum.

In Corsica, sancte Iulie, que crucis supplicio coronata est.

 In Africa Casti et Aemilii, qui per ignem passionis martyrium consummauerunt. Scribit beatus Cyprianus in libro de Lapsis.

In ciuitate Antissiodorensi depositio beate Helene uirginis.

X KAL. IUN.---Apud Lingones passio sancti Desiderii episcopi. Qui cum plebem suam ab exercitu Wandalorum uastari cerneret, ad regem eorum pro ea supplicaturus exiuit. A quo statim iugulari iussus, pro ouibus sibi creditis ceruicem libenter tetendit, et percussus gladio migrauit ad Christum. Percussor uero eius mox amentia correptus, interiit. Sepultus est idem beatus martyr in basilica intra urbis muros. Quod fidelium populus a Christo ei commissus precipuo amore ipsius, et pia deuotione  ad tutelam ciuium fieri procurauit, contra pessimam quorumdam consuetudinem, qui ne sanctissimos quidem in urbibus tumulari uoluerunt, dicentes ciuitatem ciuium esse uiuentium, non cadauerum defunctorum. Passi sunt cum eo et plures alii de numero gregis sui, et apud eamdem urbem conditi.

Eodem die, apud uiennam natiuitas sancti Desiderii eiusdem urbis episcopi. Qui passus est quidem in territorio Lugdunensi in uilla Prisciniaca, super fluuium Calaronam: modo autem in uiennensi ecclesia sepultus, honorifice seruatur. De quo quia uenerabilis Pater Ado, eiusdem Ecclesie nostra etate pontifex, utpote in presentia posito, et ob id  suis in cunctis notissimo, aliquid speciale dicere superfluum existimauit, nos iuxta scriptum quod idem apostolicus uir, anno ab incarnatione Domini 870, indictione tertia, per uirum sanctissimum Beroldum presbyterum indigenam eorumdem locorum, sed nunc in castro Turico Christi seruitiis insistentem, cum reliquiis ipsius sancti martyris Desiderii et aliorum sanctorum pignoribus atque agonibus, nobis in cenobio beati Galli constitutis direxit, pauca de eo summatim attingentes, earumdem rerum ignaris insinuare curauimus. Igitur incestuosissima regina Brunichildis, Hispanis superba diuitiis, et Arianis infecta uenenis ideoque omnibus corrupta uitiis, postquam electos aduenas, peregrinos quidem mundi, sed ciues sanctorum et domesticos Dei, Columbanum  scilicet et discipulos eius, quorum Gallus noster pars precipua fuit, flagitia sua non ferentes, a Francorum finibus expulit, et sanctus Desiderius tali solatio destitutus, non iam ouem erroneam, sed indomabilem bestiam corrigere studeret, hoc ab ea pro beneficiis recepit ut in exsilium truderetur. Ubi quadriennio diuersis quidem laboribus fatigatus, sed tamen gratia Dei suos ubique comitante adiutus est ac releuatus, adeo ut non solum ipse necessariis non careret, sed et omnibus se deuota mansuetudine querentibus proficua subministraret. Nam quidam totus lepra exasperatus, tactu sancti uiri, inspectante populo, sanitati est restitutus, et cincindele, quod ad primum insule ad quam exsilio deportatus fuerat, ingressum, ipse  manu sua accenderat, per omne illud tempus ardens et non deficiens, incolis et sanctitatem famuli Dei ostendit, et multis infirmantibus omnimodam salutem suo unguine recuperauit. uasculum etiam uini, quod ad refocillandum pauperem Christi minister eius custodela cautissima seruare curauit, sed eo iubente plurimis aduentantibus inde prebendo se exinanisse timuit, letus iterato diuina largitate repletum inuenit. Sed cum industria consacerdotum suorum diu desideratus ad sedem suam reuersus esset, nec tamen fonti iniquitate profluo cursum liberum permisisset, sed intra legitimos terminos cercere studuisset, tum uero rapacissimi, imo furentis fluuii more, omnes iustitie metas Brunichildis excedens, et committens operariis iniquitatis  propugnatorem ueritatis, ad Lugdunensem urbem, quasi ad concilium, re autem uera ad supplicium, deduci precepit. Quorum aliis uirum Dei perimere dissimulantibus, alii, qui et insaniores fuerunt, orantem illum lapide primum in cerebro grauiter uulneratum, deinde uallo acutissimo in ceruice confossum, ab hac erumnosa uita crudelitate nimia propulsarunt. Passus est sanctus Desiderius nullo crimine impetitus, sed criminosis inuisus, die supra memorato, in uico Prisciniaco, temporibus Mauritii imperatoris et Theodorici Burgundiorum regis, factione Brunichildis, non regine sed meretricis, adnitentibus Bettone, Ephano atque Gasifredo comitibus. In diebus autem Etherii successoris sui  uiennam cum magna gloria translatus, et extra urbem in ecclesia beatissimorum Petri et Pauli apostolorum inter antecessores suos martyres et confessores tertio Idus Februarii sepultus, quotidie signis et uirtutibus mirabilis apparet et uiuus.

Eodem die, in Hispaniis, Epictii [Epitacii] et sancti Basilii [Basilei].

In Africa, Quinti et Lucii atque aliorum multorum.

IX KAL. IUN.---Natiuitas sancti Manahe, Herodis tetrarche collactanei, doctoris et prophete, sub gratia Noui Testamenti apud Antiochiam in Christo quiescentis.

Item beatissime Ioanne uxoris Chuze, procuratoris  Herodis, que in Euangelio commemoratur .

In Portu Romano, sancti uincentii martyris.

In Galliis ciuitate Nannetis, passio sanctorum Donatiani et Rogatiani fratrum. Qui ab impio preside compedibus impediti, carcerali sunt ergastulo mancipati. Indeque producti, cum a confessione nominis Christi non possent ullo modo cerceri, iussi sunt equuleo suspendi et diu torqueri. Cum neque sic possent emolliri ad consentiendum idolis. militari lancea ceruicibus perfossi, tandem martyrium consummauerunt, gladio capitibus amputatis. Sed quia uulgari accusatione insperato ad tribunal presidis sancti Dei sunt euocati, ut Rogatianus aqua baptismatis non posset emundari, quid de eo  cautissimus Ecclesie doctor Augustinus sentiat, sententiis eius in medium proferre non solum commodum, sed et ualde necessarium duxi: »Qui baptismatis sacramentis initiandi sunt, inquit, prius abrenuntiare solent diabolo et omnibus operibus et pompis eius, deinde post confessionem unius ueri Dei, Patris uidelicet, et Filii, et Spiritus sancti, aqua intingi uel perfundi; et martyres, contemptis idolis et abdicatis, propter eamdem confessionem in ignem aut certe in aquam demerguntur, aut proprii sanguinis effusione perfunduntur. Moris est etiam baptizatos sacro chrismate perungi, sancti Spiritus inuocatione confirmari: et martyres nisi eiusdem Spiritus unctione confortati,  nequaquam uel ad certamen accederent, uel omnimoda tormentorum genera constantissime superarent. Iam baptizati ac fideles perceptione corporis et sanguinis Domini eidem consueuerunt incorporari et martyres cum pro Domino patiuntur, ipsius corpus efficiuntur. Martyres igitur tanto perfectius omnia ecclesiastica sacramenta consequuntur, quanto et post percepta, mox sine ullo contagio ab hac erumnosa uita rapiuntur.«

Eodem die, in Istria natiuitas sanctorum Zelli, Seruuli [Seruilii], Felicis, Syluani et Dioclis.

uIII KAL. IUN.---Rome uia Nomentana, in cemeterio Pretextati, natiuitas sancti Urbani pape et martyris, cuius doctrina sub persecutione Alexandri  multi martyrio coronati sunt. Hic constituit ut nulla esca repudiaretur a Christianis, que rationabilis esset et humana.

Mediolani, sancti Dionysii episcopi et confessoris. Qui ab imperatore Constantio Ariano apud Cappadociam pro fide catholica damnatus exsilio, ibidem requieuit. Reliquias corporis eius, per sanctum Basilium prefate urbis Episcopum receptas, beatus Ambrosius condigno condidit honore. Licet alii contendant quod in Armeniam apud Reditium ciuitatem exsiliatus, ibidemque defunctus, per sanctum Aurelium eiusdem urbis episcopum Mediolanum sit translatus, et quod idem Aurelius ibidem infirmatus ac mortuus, in eodem cum sancto Dionysio monumento, sicut in uita condixerant, fuerit tumulatus.

 Item Rome, Eleutherii pape, qui sedit in episcopatu annos quindecim, et accepit epistolas a Lucio Britannorum rege, ut per eius mandatum fieret Christianus. Quod et factum refertur per Timotheum uirum sanctum, ita ut idem Lucius, spretis omnibus mundialibus rebus, nudus et expeditus peregrinatione suscepta, partem Baioariorum et totam Rhetiam inter Alpes sitam miraculis et predicationibus ad fidem Christi conuertisse credatur. Cuius sepulcrum, id est qui in Rhetia requiescit, siue rex quondam ille, siue quicunque seruus Dei fuerit, creberrimis uirtutibus illustratur.

Eodem die apud Mesiam, ciuitate Doroscoro, natiuitas sanctorum martyrum Pasicratis, ualentionis  et aliorum duorum simul coronatorum.

uII KAL. IUN.---Natiuitas sancti Quadrati, Apostolorum discipuli, qui in locum beati Publii Athenarum episcopus constitutus, Ecclesiam grandi terrore dispersam fide et industria sua congregauit. Cumque Adrianus Athenis exegisset hiemem, inuisens Eleusinam, et omnibus pene Grecie sacris initiatis dedisset occasionem, eis uidelicet qui Christianos oderant, absque precepto imperatoris uexare credentes, porrexit ei librum pro nostra religione compositum, ualde utilem plenumque rationis et fidei, apostolica doctrina dignum: in quo et antiquitatem sue etatis ostendens, ait plurimos a se uiuos qui, sub Domino uariis in Iudea oppressi calamitatibus, sanati fuerant. Qui una cum filiabus  Philippi in prophetica gratia celeberrimus fuit.

Item in Africa, sancti Quadrati martyris in cuius solemnitate sermones sancti Augustini inueniuntur habiti.

Rome, Symmitrii presbyteri et aliorum uiginti duorum, quos Antoninus imperator gladio pro Christo puniri fecit: quorum corpora noctu beata Praxedis collegit et in cemeterio Priscille sepeliuit.

Tuderto, Tuscie, Felicissimi, Heraclii, Paulini.

In territorio Antissiodorensi passio sancti Prisci martyris cum ingenti multitudine.

In Britannia depositio sancti Augustini episcopi  et confessoris. Qui missus a beato Gregorio papa, primus genti Anglorum Christi Euangelium predicauit, atque illic uirtutibus et miraculis gloriosus in pace quieuit.

uI KAL. IUN.---In Alexandria natiuitas sanctorum Aquili presbyteri, Euangeli et aliorum duodecim.

In Tomis, Helie, Luciani, Zotici, Martialis, uictoris et Maurini.

In Sardinia, Salustiani.

In Mesia, ciuitate Doroftorensi, natiuitas sancti Iulii. Qui tempore persecutionis cum esset ueteranus et emerite militie, comprehensus ab officialibus, et Maximo presidi oblatus, nolens sacrificare idolis, et nomen Domini Iesu Christi constantissime confessus,  capitali sententia punitus est. Cumque duceretur ad locum cedis implende, Hesychius quidam miles cum et ipse ob fidem Christi comprehensus detineretur, rogabat eum dicens: »Memor esto mei, nam et ego subsequor te. Plurimum etiam saluta Pasicratem et ualentionem famulos Dei, qui nos per confessionem bonam iam precesserunt ad Dominum.« Iulius uero osculans Hesychium dixit: »Frater, festina uenire: mandata tua iam audierunt quos salutasti.« Sic accepto orario, ligans sibi oculos, martyrii palmam gladio cedente percepit.

In Galliis ciuitate Arausica, sancti Eutropii episcopi, cuius uitam illustrem uirtutibus ac miraculis uerus episcopus luculento sermone descripsit.

 u KAL. IUN.---In Sardinia passio sanctorum Aemilii, Felicis, Priami, Luciani.

Rome natiuitas sancti Ioannis pape. Quem, quia orthodoxus erat, et a Iustino, imperatore orthodoxo, Constantinopolim ueniens gloriose susceptus fuerat, Theodericus rex Arianus reuertentem Rauenne in custodia detentum ad mortem usque cum aliis eque catholicis uiris perduxit. Huius meminit sanctus Gregorius in libro Dialogorum. Cuius corpus, translatum de Rauenna, sepultum est in basilica sancti Petri apostoli, quinto Kalendarum Iunii, Olibrio consule. Quo tempore Theodericus rex duos senatores preclaros et exconsules, Symmachum et Betium, occidit. Qui nonagesimo octauo die postquam Ioannes papa defunctus est, subito interiit, et in ollam  uulcani proiectus, ultra non comparuit.

Item apud urbem Parisium depositio Germani episcopi et confessoris. Qui ex nobilibus quidem parentibus exortus, sed malitiosorum omnimodis attentatus insidiis, diuina se gratia protegente, non solum uiuus et incolumis euasit, sed et in uirile robur uirtutibus et sapientia decoratus excreuit in tantum, ut a sancto Nectario presbyter ordinatus, abbas monasterio sancti Symphoriani preficeretur inuitus; in cuius regimine ita et diuino iudicio et humano placuit arbitrio, ut claues porte Parisiace, et prius in uisione per Dominum, et postmodum in episcopatus electione per cohibentiam [a 1Kb] acciperet populorum. Cuius dignitatem  tanta auctoritate administrauit, ut tamen exemplo beati Martini propositum monachi uirtutemque non desereret, atque ideo et in carne uiuens, et spiritu celos petens, in miraculorum ostensione illi per omnia similis appareret, et eadem etate, octogenaria uidelicet, ad Christum, ipso uocante, plenus sanctitate migraret.

Iu KAL. IUN.---Rome, uia Aurelia, natiuitas sancti Restituti.

uia Tiburtina, septem Germanorum.

Apud Iconium prouincie Isaurie passio sancti Cononis et filii eius, sub Aureliano imperatore, iudice Domitiano. Qui cum esset fide preclarus, exhibitus iudici cum filio suo annorum duodecim, Spiritum sanctum in se habitare ueraci confessione  manifestauerunt. Primum itaque ignito ferro superpositi, deinde craticule prunis suppositis et oleo superfuso. Deinde frixorio cadenti immissi, omnia superauerunt in nomine Christi. Inde suspensi, et ualido igni subtus adhibito, malleo ad extremum ignito manibus contritis in laude omnipotentis Dei spiritum emiserunt.

Eodem die, in regione Anagnie, iuxta urbem Tridentinam, passio sanctorum Sisinnii diaconi, Martyrii lectoris, et Alexandri ostiarii. Qui a beato uigilio, Tridentine urbis episcopo, ad uicina loca predicationis gratia destinati, cum plurimos ad fidem Christi conuertissent, ab his qui in errore paganismi persistere maluerunt, diuersis mortium generibus trucidati sunt. Nam beatus Sisinnius  cum ceteris quidem diutina cede mactatus, sed erea tuba in capite percussus, atque securibus confossus, iuxta ipsius ecclesie limina decumbebat. Sanctus uero Martyrius et ipse in caput securibus uulneratus, atque sudibus transforatus, reddidit spiritum. Tunc gentiles corpora sanctorum Sisinnii et Martyrii simul cum sancto Alexandro adhuc seminece ad aram Saturni, ubi ignis copiosus erat accensus, ad concremandum perduxerunt; et sanctum Alexandrum flagellis cedentes, nec ad immolandum idolis compellere queuntes, uiuum proiecerunt in ignem, et sic martyrii cursum consummans, palmam gloriose passionis accepit. Post quorum necem mox umbra quedam  terre proxima totam regionam fulminibus creberrimis discurrentibus obtexit, ut et ipsi impii terrore perculsi, confiterentur hoc sanctorum causa fieri. Ad quorum etiam reliquias cum eas postmodum Mediolanenses summa deuotione susciperent, quidam cecus ex littore Dalmatino diuino admonitus instinctu ueniens, tacto loculo lumen recepit, ut scribit beatus Paulinus in uita beati Ambrosii.

Treuiris depositio sancti Maximini episcopi. Cuius indumenta sacerdotalia in urna erea ad usque nostra, imo Nortmannorum tempora, in testimonium  sanctitatis eius uisebantur incorrupta. A quo sanctus Athanasius, persecutionem Constantii fugiens, honorifice susceptus est. Sed quia fuga sancti Athanasii quosdam formidolosos aut certe blasphemos in contrarium abuti, cognoui quid de ea fidelissimus Ecclesie dispensator senserit Augustinus, uerbis eius in medium proferre necessarium duxi. Dicit ergo inter alia in epistola quam ad Honoratum scripsit episcopum, consultus utrum tempore persecutionis fugiendum sit episcopis a suis sedibus: »Quid est ergo quod in epistola tua posuisti? Dicis enim: Si in Ecclesiis persistendum est, quid simus nobis uel populo profuturi, non uideo, nisi ut ante oculos nostros uiri cadant, femine constuprentur, incendantur ecclesie,  nos ipsi tormentis deficiamus, cum de nobis queritur quod non habemus.« Respondit Augustinus: »Potens est quidem Deus audire preces familie sue, et hec que formidantur auertere; nec ideo tamen propter ista, que incerta sunt, debet esse nostri officii certa desertio, sine quo est plebi certa pernicies, non in rebus uite huius, sed alterius, que incomparabiliter diligentius sollicitiusque curanda est. Nam si certa essent ista mala que timentur ne in locis in quibus sumus forte contingant, prius inde fugerent omnes propter quos manendum est, et nos a manendi necessitate liberos redderent. Non enim quisquam est qui dicat ministros manere oportere, ubi iam non fuerint quibus necesse sit ministrare. Ita quidam  sancti episcopi de Hispania profugerunt, prius plebibus partim fuga lapsis, partim peremptis, partim obsidione consumptis, partim captiuitate dispersis: sed multo plures, illic manentibus propter quos manerent, sub eorumdem periculorum densitate manserunt. Et si aliqui deseruerunt plebes suas, hoc est quod dicimus fieri non debere: neque enim tales ducti auctoritate diuina, sed humano uel errore decepti, uel timore sunt uicti. Cur sibi enim putant indifferenter obtemperandum esse precepto, ubi legunt de ciuitate in ciuitatem esse fugiendum; et mercenarium non exhorrent, qui uidet lupum uenientem et fugit, quoniam non est ei cura de ouibus? Cur non istas duas Dominicas uerasque sententias, unam scilicet  ubi fuga sinitur aut iubetur, alteram ubi arguitur atque culpatur, sic intelligere student, ut inter se non reperiantur esse contrarie, sicut non sunt? Et hoc quomodo reperitur nisi attendatur, quod iam superius disputaui, tunc de locis in quibus sumus, premente persecutione fugiendum esse Christi ministris, quando ibi plebs Christi non fuerit cui ministretur; aut etiam fuerit, et potest impleri per alios necessarium ministerium, quibus eadem non est causa fugiendi: sicut in sporta submissus fugit Apostolus, cum a persecutore ipse proprie quereretur, aliis utique necessitatem similem  non habentibus, a quibus illic ministerium absit ut desereretur Ecclesie; sicut fugit sanctus Athanasius Alexandrinus episcopus, cum eum specialiter apprehendere Constantius cuperet imperator, nequaquam a ceteris ministris deserta plebe catholica que in Alexandria commanebat. Cum autem plebs manet et ministri fugiunt, ministeriumque subtrahitur, quid erit nisi mercenarium illa fuga damnabilis, quibus non est cura de ouibus? ueniet enim lupus, non homo, sed diabolus, qui plerumque fideles apostatas esse persuasit, quibus quotidianum ministerium Dominici corporis defuit; et peribit infirmus in tua non scientia, sed ignorantia, frater, propter quem Christus mortuus est. Quod autem ad eos attinet  qui in hac re non falluntur errore, sed formidine superantur: quare non potius contra suum timorem, Domino miserante atque adiuuante, fortiter dimicant, ne mala sine comparatione grauiora, que multo amplius sunt tremenda, contingant? Fiat hoc ubi Dei caritas flagrat, non mundi cupiditas fumat. Charitas enim dicit: Quis infirmatur, et ego non infirmor? Quis scandalizatur, et ego non uror?  Sed caritas ex Deo est. Oremus ergo ut ab illo detur, a quo iubetur; et per hanc magis timeamus ne oues Christi spiritualis nequitie gladio in corde, quam ne ferro in corpore trucidentur, ubi, quando, cum quibus, quocunque mortis genere morituri sunt. Magis timeamus ne, sensu interiore corrupto, pereat castitas  fidei, quam ne femine uiolenter constuprentur in carne: quia uiolentia non uiolatur pudicitia, si mente seruetur; quoniam nec in carne uiolatur, quando uoluntas patientis sua turpiter carne non utitur, sed sine consensione tolerat quod alius operatur. Magis timeamus ne lapides uiui exstinguantur deferentibus nobis, quam ne lapides et ligna terrenorum edificiorum incendantur presentibus nobis. Magis timeamus ne membra corporis Christi, destituta spirituali uictu, necentur, quam membra corporis nostri opressa hostili impetu torqueantur. Non quia ista non sunt uitanda cum possunt, sed quia potius sunt ferenda, quando uitari sine impietate non possunt. Nisi forte quisquam contenderit, non esse ministrum impium,  qui tunc subtrahit ministerium pietati necessarium, quando magis est necessarium. An non cogitamus, cum ad istorum periculorum peruenitur extrema, nec est potestas ulla fugiendi, quantus in Ecclesia fieri soleat ab utroque sexu atque ab omni etate concursus; aliis baptismum flagitantibus, aliis reconciliationem, aliis etiam penitentie ipsius actionem, omnibus consolationem et sacramentorum confectionem et erogationem. Ubi si ministri desint, quantum exitium sequitur eos qui de isto seculo uel non regenerati exeunt uel ligati! Quantus est etiam luctus fidelium de perditione filiorum suorum, qui eos secum in uite eterne requie non habebunt! Quantus denique  gemitus omnium, et quorumdam quanta blasphemia de absentia ministeriorum et ministrorum! uide quid faciat malorum temporalium timor, et quanta in eo sit acquisitio malorum eternorum. Si autem ministri adsint, pro uiribus quas Deus eis subministrat, omnibus subuenitur: alii baptizantur, alii reconciliantur, nulli Dominici corporis communione fraudantur; omnes consolantur, edificantur et exhortantur, ut Deum rogent, qui potens est omnia que timentur auertere; parati ad utrumque, ut si non potest transire ab eis calix iste, fiat uoluntas eius qui mali aliquid non potest uelle. Certe iam uides quod scripseras te non uidere, quantum boni consequantur populi Christiani, si in presentibus malis non eis desit presentia  ministrorum Christi: quorum uides etiam quantum obsit absentia, dum sua querunt, non que Iesu Christi; nec habent illam caritatem, de qua dictum est: Non querit que sua sunt ; nec imitantur eum qui dixit: Non querens quod mihi utile, sed quod multis, ut salui fiant . Qui etiam persecutoris principis illius insidias non fugisset, nisi se aliis quibus necessarius erat, seruare uoluisset. Propter quod ait: Compellor autem ex duobus, concupiscentiam habens dissolui, et esse cum Christo, multo enim magis optimum; manere autem in carne, necessarium propter uos . Hic autem fortasse quis dicat, ideo debere fugere ministros Dei talibus imminentibus malis, ut se pro utilitate Ecclesie  temporibus tranquillioribus seruent. Recte hoc fit a quibusdam, quando non desunt alii per quos suppleatur ecclesiasticum ministerium, ne ab omnibus deseratur, quod fecisse Athanasium supra diximus: nam quam necessarium fuerit Ecclesie, quantumque profuerit, quod uir ille mansit in carne, catholica fides nouit, que aduersus Arianos hereticos ore illius et amore defensa est.« Hoc breuiarium sancti Patris Athanasii causa hic a nobis positum, magnum, ut credo, legentibus conferet emolumentum, et ad inquirendum totum illud opusculum, dulcedine sui prebebit incitamentum.

III KAL. IUN.---Rome uia Aurelia, in cemeterio, sancti Felicis pape. Qui cum annos quinque  rexisset Ecclesiam sub Claudio principe, martyrio coronatus est. Hic constituit super memorias martyrum missas celebrari.

In Antiochia, sanctorum Isychii [Syci] et Palatini, qui, ut S. Hieronymus scribit, multa tormenta propter nomen Christi sunt passi.

Turribus Sardinie, sanctorum martyrum Gabini et Crispuli.

In Nicomedia, multorum martyrum.

PRIDIE KAL. IUN.---Rome natiuitas sancte Petronelle uirginis, filie beati Petri apostoli. Quam ipse, rogantibus fidelibus, a paralysi curauit, sed mox ut sanitatis miraculum in Christi nomine ostendit, ad grabatum eam salutis anime gratia redire mandauit.  At ubi in Dei timore cepit esse perfecta, non solum ipsa salua facta est, uerum etiam plurimis sanitatem recuperauit orationibus suis. Quam, quia nimis erat speciosa, Flaccus comes suo uoluit coniugio sociari. Sed sancta uirgo, triduanas ab eo petens inducias, cum Felicula collactanea sua, eque sanctissima uirgine, totum illud spatium in ieiuniis et orationibus expleuit, et uenientes S. Nicomede presbytero et Christi mysteria celebrante, mox ut Dominici corporis et sanguinis sacramenta percepit, ad gaudia eterna migrauit.

Eodem die apud Aquileiam passio sanctorum Cantii, Cantiani et Cantianille fratrum, qui imperante Diocletiano martyrii sui cursum consummauerunt.

Turribus Sardinie, S. Crescentiani.

 In Hispania, ciuitate Gerunda, Germani, uicturi, Syluani, Telesphori, uictorini et aliorum multorum.



IUNIUS. Mensis Iunius habet dies XXX. Et in hoc mense, hebdomade secunda, erit celebratio Ieiuniorum.

KAL. IUN.---Rome dedicatio S. Nicomedis presbyteri et martyris, cuius martyrium XuII Kalend Octob. celebratur.

Item Rome natiuitas Lycie [Luceie] uirginis et Auceie regis barbarorum, Rogati, Germani, Syluani cum aliis plus quam trecentis.

In Thessalonica natiuitas sancti Octauii.

 In Antiochia, Zosimi et Tecle.

Apud Cesaream Palestine passio sancti Pamphili presbyteri, uiri admirande fidei et sanctitatis. Qui persecutione Maximini martyrio coronatus est. Huius uitam Eusebius Cesariensis episcopus tribus libris comprehendit. Sed et beatus Hieronymus scribit quedam uolumina manu eius exarata se reperisse: »Que tanto, inquit, amplector et seruo gaudio, ut Cresi opes habere me credam. Si enim letitie est unam epistolam habere martyris, quanto magis tot millia uersuum, que mihi uidetur sui sanguinis signasse uestigiis.«

Eodem die depositio sancti Caprasii abbatis monasterii Lirinensis.

uienne, Claudii et Helladii episcoporum.

 Iu NON. IUN.---Rome natiuitas sanctorum Marcellini presbyteri, et Petri exorciste. Qui multos in carcere ad fidem Christi conuertentes, post dira uincula et plurima tormenta decollati sunt, persecutione Diocletiani, sub iudice Seuero. Sed qui eos decollauit, uidit animas eorum splendide ornatas ab angelis ferri ad celos, et penitentiam agens, sub Iulio papa baptizatus est in senectute sua, nomine Dorotheus. Ex plurimis autem qui per doctrinam eorum in Christum credentes baptizati sunt, id est, trecentis uiris et amplioris numeri feminis, decollatus est Artemius cum uxore sua Candida, et filia Paulina, que per beatum Petrum exorcistam a demonio fuit liberata.

 Item Rome centum octoginta martyrum, et multo plurimum, quorum nomina Deus scit solus.

Apud Lugdunum Gallie, natiuitas quadraginta octo martyrum, temporibus Marci Aurelii ueri, et Antonini atque Lucii filiorum eius. Quando per multas orbis Romani prouincias ex acclamatione et seditione uulgi, persecutiones aduersus Christianos dirissime concitate sunt, ita ut multa millia martyrum per loca singula fierent. Quo tempore, apud Lugdunum et uiennam, urbes Gallie, erga Dei seruos supra omne narrationis genus suppliciorum et cruciatuum modus exhibitus est, ita ut primum domorum illis prohiberetur habitatio, uini deinde usus et balnearum, post etiam processus ad publicum, ad ultimum, ne omnino in quolibet loco domi forisque publico  priuatoque uiderentur. Denique quodam tempore astante tribuno et primoribus ciuitatis, pro solis acclamationibus populi, correpti et in carcerem trusi sunt Christiani usque ad presentiam presidis. Cuique aduenienti offeruntur, in quos ille tanta crudelitate abusus est, ut seuitie eius species singulas nemo possit exponere. Inter eosdem uero martyres, licet omnes in Christo fideles et fortissimi fuissent inuenti, hi tamen ad Deum et homines apparuere precipui: Photinus uidelicet episcopus, qui nonagenaria etate grauatus, dum ab ecclesia ad tribunal, et a tribunali ad carcerem deferretur, et post nimias cedes et iniurias ei factas, paulo post incontaminatum edidit spiritum; et Zacarias presbyter, qui pro defensione fratrum exemplo Christi animam  suam posuit; et Repagatus [Epagathus], qui eius imitatione cum esset nobilissimus et eruditissimus, quasi aduocatus Christianorum, pro omnibus est interemptus. Diaconus quoque nomine et opere sanctus, qui inauditis cruciatus tormentis, adeo ut candentes laminas eris et ferri erga inguinum loca delicatiora queque membrorum instauratis ignibus tortores adhiberent, et super sellam ferream igni supposito collocarent, nec tamen eum a fide Christi deflectere ualerent, cum Attalo et Maturo, cesis ferro ceruicibus, martyrii palmam adepti sunt. Blandina etiam quedam femina, cuius teneritudini omnes metuerent: cui a prima luce usque ad uesperam tormenta semper innouantes, ad ultimum  uictos se tortores confitentur; que et secundo pulsata cruciatibus non superatur. Tertio quoque die religata ad stipitem, atque in crucis modum distensa, bestiis pabulum preparatur. Quam cum nulla ex eis auderet contingere, rursum reuocatur ad carcerem. Quarto etiam uerberibus acta, craticulis exusta, et multa alia perpessa, ad ultimum gladio iugulatur. Tunc et Ponticus puer annorum quindecim per omnia tormentorum genera cum ipsa cruciatus, et materna eius adhortatione corroboratus, ante illam martyrium consummauit. Alexander autem medicus, genere Phryx, qualiter omnia tormentorum genera superauerit, et uictor ad Christum perrexerit, congruentius in quinto libro ecclesiatice  Historie, unde ista excerpsimus, inuenietur. Nomina uero eorumdem martyrum ista sunt: Photinus episcopus, Zacarias presbyter, Sanctus diaconus, uetitius [uetius], qui et Repagatus [Epagathus], Macarius, Asclepiades, qui alio nomine dicitur Alcibiades, Siluius, Primus, Ulpius, uitalis, Comminus, October, Philominus, Geminus, uilia, Albina, Grata, Rogata, Aemilia, Potamia, Pompeia, Rhodana, Biblis, Quarta, Matema, Elpis, que et Ammas. Hi quidem diuersissimis mortibus interempti sunt. Hi autem bestiis traditi sunt: Sanctus supradictus, Maturus, Attalus, Alexander, Ponticus, Blandina, Aristeus, Cornelius, Zosimus, Titus, Iulius, Zoticus, Apollonius, Geminianus, Iulia, Ausonia, Aemilia, Iannica, Pompeia, Domna, Iusta, Throphima,  Antonia. Quorum omnium reliquie igni tradite et in Rhodanum fluuium disperse sunt; sed, ipsis martyribus reuelantibus, collecte, et in ecclesia Apostolorum condite, creberrimis uirtutibus apud Deum uiuere declarantur. Quorum festiuitatem ciues Lugdunensis urbis, omnibus undequaque letanter per descensum fluminis cum hymnis et canticis gratulationis procedendo concelebrantes, missarumque solemnia in eadem ecclesia festiue Domino reddentes, ex antiquorum traditione ipsam diem Miraculorum appellant. Locus autem in quo passi sunt Athenaco uocatur, ideoque dicuntur martyres Athenacenses.

III NON. IUN.---Rome natiuitas sanctorum martyrum Marcelli, Auidi, Gaii, Donati cum aliis amplius quam centum quinquaginta.

 In Africa Quirini, Abidiani, Neophori, Pambo, Ianuarie, Demetrie, Zinci et aliorum centum quadraginta nouem.

Apud Aritium, ciuitatem Tuscie, sanctorum martyrum Pergentini et Laurentini fratrum. Qui persecutione Decii, sub iudice Tertio, cum essent pueri, post dira supplicia tolerata, et multa miracula ostensa, gladio cesi sunt, et apud eamdem urbem conditi; et aliorum plurimorum quadringentorum.

In Campania beati Erasmi Antiocheni episcopi et martyris. Qui in Libano monte per annos septem uitam eremiticam duxit, ibidemque multa mira fecit. Sed postmodum a Diocletiano imperatore comprehensus, et iussu ipsius primo plumbatis crudeliter cesus, deinde fustibus diutissime maceratus. Postea  resina, sulphure, plumbo, pice, cera oleoque solutis, perfusus, ingenti miraculo illesus apparuit. Quod multi uidentes, fidem Christi, reiectis idolis, susceperunt. Inde immenso pondere ferri constrictus, in carcere sub dira custodia reclusus est, de qua angelica uisitatione solutus et ereptus; sed fama miraculorum Maximiano imperatori proditus, renouatis suppliciis iterum est cruciatus, in tantum, ut tunica erea ignita uestiretur, et in ollam que plumbo, pice, cera, resina, oleo feruefacta erat, immitteretur; sed uirtute Domini omnia superans, et illesus exinde progrediens, atque ad confirmandum ceteros a Domino seruatus, in Campaniam, angelico monitus et munitus solatio, peruenit. Ubi cum plurimos siue in  fide roborasset, siue ad fidem Christi conuertisset, uocante Domino, martyrio clarus, sancto fine quieuit.

Aurelianis depositio sancti Leifardi presbyteri.

II NON. IUN.---Nouiduno ciuitate, Zotici, Attali, Eutychii, cum aliis multis.

In Sicilia sanctorum Expergentii et Criste martyrum.

In Pannonia, ciuitate Sabaria, Rutuli cum aliis duobus.

In Illyrico, ciuitate Fiscia, natiuitas sancti Quirini episcopi. Qui persecutione Maximiani pro fide Christi, ligato ad manum molari saxo, in flumen precipitatus est, et circumstantibus collocutus diutissime, ne eius terrerentur exemplo, uix tandem precibus ut  mergeretur obtinuit. Cuius reliquie translate sunt Romam, et posite ad Catacumbas.

NON. IUN.---In Aegypto natiuitas sanctorum martyrum Marciani, Nicandri et Apollonii.

Rome, milliario septimo, Felicule et Felicitatis cum aliis multis.

In Histria Zeli, Satyri, Thymini, Saturnini, Seruuli, Felicis, Syluani, Fortunati.

Item Rome sancti Bonifacii martyris, sub Diocletiano et Maximiano apud Tharsum Cilicie passi, sed Rome in uia Latina sepulti. Qui cum esset procurator rerum cuiusdam nobilis matrone, nomine Agles, et cum ea in stupro misceretur, tandem uterque diuino nutu compuncti, consilium habuerunt ut ad querendum corpora martyrum Bonifacius mitteretur,  si quo modo, seruientes atque obsequentes eis, per eorum merita saluari mererentur. Perueniens igitur post dies aliquot Tharsum, festinabat ad locum ubi erant sancti martyres in agone certantes, uiditque alium suspensum per pedes igne supposito; alium in quatuor lignis extensum, et diutissime afflictum; alium ungulis exaratum, alium manibus abscissum, alium stipitem in collo habentem infixum, et a terra leuatum, et sic diuersa supplicia martyrii ab impio carnifice disposita cum eminus, feruens et ipse amore Christi, respiceret, magnum Deum sanctorum martyrum clamare cepit, et accurrens consedit pedibus eorum, deosculans uincula ac dicens: »Certate, martyres Christi, calcate diabolum, modicum perseuerate. Paruus quidem labor, sed  multa est requies, et ineffabilis postmodum satietas.« Aspiciens autem Simplicius iudex, iussit eum applicari ad tribunal et dixit ei: »Quis es tu?« Sanctus Bonifacius dixit: »Christianus sum et Bonifacius uocor.« Tunc iratus iudex iussit eum suspendi, et tandiu corpus eius ungulis radi, donec ossa eius apparerent. Deinde calamos acutos sub ungulos manuum eius affigi. Cumque sanctus martyr, in celum aspiciens, alacriter dolores toleraret, uidens impius iudex, iussit aperire os eius et plumbum bulliens infundi. Sanctus autem martyr dicebat: Gratias tibi ago, Domine Iesu Christe, Fili Dei. Deinde iudex iussit afferri ollam, et eam pice impleri, atque sanctum martyrem uerso capite in picem bullientem  mitti. Sed cum nichil lesus esset, iussit impius iudex ut gladio caput eius abscinderetur. Quo facto terremotus factus est magnus, ita ut multi infideles, uirtutem Christi in martyre cernentes, crederent. Socii autem eius, tollentes corpus ipsius, et aromatibus condientes, perduxerunt ad urbem Romam. Angelus uero Domini apparens domine quondam ipsius, rem factam beati martyris indicauit ei. Que confestim cum omni ueneratione obuiauit sancto corpori, et edificans ei memoriam dignam, reposuit illud in ea ab urbe Roma stadiis quinque. Beata uero Agle abrenuntiauit mundo et pompis eius, distribuens uniuersa que possederat egenis ac monasteriis, relaxans uniuersam familiam suam a iugo seruitutis; et tantam gratiam a Domino meruit, ut in eius nomine  uirtutum signis claresceret. Superuixitque in habitu sanctimoniali annos tredecim, et sepulta est apud eumdem martyrem, piis operibus consummata. Martyrizauit autem beatus Bonifacius decimo quarto die mensis Maii, apud Tharsum metropolim Cilicie, sed Nonis Iunii sepultus est Rome.

Eodem die in Frisia passio sancti Bonifacii episcopi. Qui de Britannia ueniens, et fidem Christi euangelizans, cum maximam multitudinem in Frisia Christiane religioni subiugasset, nouissime a paganis qui supererant, gladio peremptus, martyrium consummauit cum Eobano episcopo et aliis seruis Dei quorum hec sunt nomina: Wintrug, Walthere, Skirwald, Bosan, Hamund et Hethere, Wacchar, Gundachar, Willehere, Hadouolf. De quorum collegio  fertur etiam fuisse Willibaldum presbyterum, uirtutibus et doctrina clarissimum, et sororem eius Waldburgam, sanctitate conspicuam.

uIII ID. IUN.---Natiuitas sancti Philippi, qui fuit unus de septem primis diaconibus qui cum beato Stephano statim post passionem Christi ab apostolis sunt ordinati. De quo in Actibus apostolorum refertur  quod signa et prodigia faciendo, predicatione sua Samaritas ad fidem Christi conuertit, et Candacis regine Aethiopum studiosum in Scripturis eunuchum, in fonte qui est apud uicum Betsuram, in tribu Iuda, euntibus ab Helia ad Hebron, in uicesimo lapide baptizauerit. Qui postea apud Cesaream requieuit: iuxta quem tres filie ipsius, uirgines ac prophetisse, iacent tumulate,  nam quarta filia ipsius, plena Spiritu sancto, in Epheso occubuit. Quidam tamen putant apud Hierapolim eas esse sepultas, ubi Philippus apostolus, unus de duodecim, quiescit. Cuius fuisse filie ab aliquibus scriptoribus putate sunt. Quorum opinionem beati Luce refellit auctoritas ita narrantis: Intrauimus in domum Philippi euangeliste, qui erat unus de septem: cui erant quatuor filie uirgines prophetantes .

Apud Tarsum Cilicie martyrum uiginti, qui sub iudice Simplicio, temporibus Diocletiani et Maximiani imperatorum, per diuersa supplicia glorificauerunt Deum in corporibus suis, ut supra in passione beati Bonifacii dictum est.

 Rome sanctorum Artemii cum uxore sua Candida et filia Paulina. Qui Artemius cum esset custos carcerum, et clausum teneret beatum Petrum exorcistam in custodia, per liberationem unice filie Pauline a demonio credidit in Christum, et a beato Marcellino presbytero baptizatus est cum omni domo sua et aliis multis. Quod iudex nomine Serenus, sed mente turbidus, audiens factum, Artemium et Candidam filiamque ipsorum Paulinam sibi presentatos immenso pondere ruderum iussit obrui. Sicque sancti Dei ad passionis locum perducti, beatus quidem Artemius gladio percussus, sancta uero Paulina et Candida per limina crypte precipitate lapidibus sunt obrute.

Nouiduno Amantii, Lucii et beati Alexandri.

 Alexandrie Donati et Peregrini.

uII ID. IUN.---In Cesarea Cappadocie beati Luciani martyris.

In Byzantio natiuitas sancti Primosi, Fortunati, Macri et Macarii monachi.

Constantinopoli, que antiquitus Byzantium uocabatur, natiuitas sancti Pauli eiusdem ciuitatis episcopi. Qui tempore Ariane perfidie a Constantio imperatore apud ciuitatulam quamdam Cappadocie, Cucusam nomine, ob catholicam fidem expulsus exsilio, Arianorum insidiis strangulatus, ad celestia regna migrauit.

In Africa uicturii, Euasi, Priuite, Ianuarie, Donate, Spisme, Quirilli.

uI ID. IUN.---In Aegypto natiuitas sancti Martiani.

 In Cesarea Palestine Cristi.

In ciuitate Doroscoro natiuitas sancti Marci.

In Nicomedia Eutychii, Nestorii et Marine.

In Sardinia natiuitas sancti Salustiani.

In Gallia, ciuitate Suessionensi, festiuitas sancti Medardi episcopi et confessoris, cuius uita uirtutibus plena a Fortunato Parisiaco episcopo et prosa et metro nobiliter est conscripta: nam et in eleemosynis largus, et in uirtutibus clarus, et in prophetie spiritu precipuus, quindecim annis ueromandensium urbis episcopatum rexit, imo totum Occidentem exemplis et doctrina gubernauit. Cuius anima ab angelis in celum perducta, corpus eius ad Suessionem delatum, et ibidem honorifice sepultum, miraculorum ostensione gloriosum commendatur.

 Andegauis sancti Licinii episcopi.

Item eodem die Carlenii confessoris.

u ID. IUN.---Rome in monte Celio natiuitas sanctorum martyrum Primi et Feliciani sub Diocletiano et Maximiano imperatoribus. Qui gloriosissimi martyres semper in Domino uiuentes, a pontificibus templorum apud imperatores quod Christiani essent, accusati sunt: et inquisiti, erant enim ciues Romani, adducti sunt in conspectu imperatorum, qui iusserunt eos ferro uinctos in carcerem detrudi, ubi adfuit eis angelus Domini qui eos consolaretur. Post aliquot uero dies iusserunt eos imperatores suis aspectibus representari, et preceperunt militibus ut ducerent eos ad fanum Herculis, et si sacrificare  nollent, fortiter eos penis affligerent. uerum cum nulla possent eos ratione mouere, sed pro Christi nomine magis optarent mori, extenderunt eos milites et uirgis fortiter mactauerunt; et cum renuntiassent imperatoribus que facta sunt, irati ualde iusserunt eos tradi Promoto presidi ciuitatis Nomentane ut diuersis penis eos interficeret. Et accipientes eos milites duxerunt in uiam que dicitur Nomentana, milliario decimo tertio, ferro uinctos, et miserunt eos in carcerem iuxta forum ciuitatis; ubi iterum angelica uisitatione releuantur. Post multum uero temporis iussit sibi Promotus sanctos Dei Primum et Felicianum ante tribunal suum presentari. Quos cum ad primam et ipsam publicam interrogationem ab inuicem separari fecisset, iussit  beatum Felicianum plumbatis cedi. Quem cum in eo genere supplicii uideret insuperabilem, precepit eum ligari ad stipitem, et aculeos in manibus eius ac pedibus figi, et diutissime torqueri, et per tres dies neque aquam neque ullum genus cibi ei ministrari. Cumque sic per triduum continue permaneret in Dei laudibus, iussit eum preses flagellis cedi, ac de stipite depositum in custodia recludi. Ac postmodum, presente ipso beato Feliciano, fecit applicari sanctum Primum. Quo ualidissimis fustibus ceso, ac deinde in equuleo deposito, et in lecto supinato, precepit plumbum feruentissimum in os eius infundi. Sed cum sancti martyres inuictissimi perstitissent, angustiatus preses iussit eos ad amphiteatrum duci, et duos leones in eos dimitti. Quibus  ad pedes sanctorum corruentibus, laxati sunt et ursi ferocissimi, sed et ipsi martyrum uirtute seuitiam perdiderunt. Quod uidentes hi qui ad spectaculum uenerant, pene mille quingenti uiri miraculis perculsi, crediderunt in Domino. uerum preses cum insuperabiles eos cerneret, gladio animaduerti precepit. Quorum corpora, noctu a Christianis rapta, sepulta sunt ad arcus Nomentanos intra arenarium, quinto Idus Iunii, ab urbe Roma milliario decimo tertio.

In Galliis, ciuitate Agenno, loco Pompeiaco, passio sancti uincentii leuite et martyris, de quo in libro Miraculorum Gregorii Turonici refertur.

Item Rome militum quindecim.

In Scotia, insula Hibernia, depositio sancti Columbe,  cognomento apud suos Columbkilli, eo quod multarum cellarum, id est monasteriorum uel ecclesiarum institutor, fundator et rector exstiterit, adeo ut abbas monasterii cui nouissime prefuit, et ubi requiescit, contra morem ecclesiasticum primas omnium Hiberniensium habeatur episcoporum, nec immerito, quia idem sanctus per inhabitationem sancti Spiritus, nulli, post apostolos et mirabilem Martinum, in prophetia, doctrina et miraculorum ostensione atque angelica frequentatione uideatur secundus. Quod uel ex his paucissimis persentiscere licet. Cum sederet in quadam insula scribens, et in alia domus altissima edificaretur, et quidam de culmine eiusdem enormis fabrice ad terram corruere  cepisset, in ipso subitanei casus periculo, dixit angelo Dei sibi assistenti: Auxiliare, auxiliare; et ecce in ipsius momenti atomo, ita ruenti homini subuentum est ab angelo, quasi non scriptori, sed fabro semper adesset. Cum grauis infirmitas, imo lues et pestilentia intolerabilis, uniuersum pene populum deuastaret, benedixit lapidem de littoreis saxis, et ubicunque precepit in aquam mittere, atque ipsa aqua infirmantes potari uel aspergi: qui in aquam missus, et contra naturam suam in modum spume supernatans, et hoc modo diuinam se benedictionem percepisse contestans, et omnes morbos medicando sanificans, super aurum et omnes gemmas pretiosus, ac super omnia medicamenta fuit saluberrimus. Et ad augmentum miraculi, a  nullo per id temporis morituro, licet diligentissime custoditus et cautissime requisitus, unquam poterat inueniri. Hoc uno de multimoda sanatione commemorato, alterum de multiplici in penuria subuentione libet ad memoriam reuocare, ut prudens lector ex his duobus et tacita discat estimare. Cuidam pauperculo, omnibus rebus indigo, contulum in ueru sanctus exacuit, quod ab eo siluis et aquis iussit infigi. Quod cum faceret, ita diues effectus est, ut et domus eius eamdem abundantiam non caperet, et uxor eius, terrestres delicias cum marinis fastidiens, idem ueru in perniciem sui a uiro suo fecisset incidi. Doctrina uero beatus Columba cum omnes anteriores adequaret, in hoc transcendere non iniuria censetur, quod per tres dies ultimos commorationis  in terra, cuncta ei reuelata sunt sacre Scripture sacramenta, omnibus retro mortalibus aut penitus occulta, aut certe iuxta Apostolum: Per speculum et in enigmate , comperta, imo requirenda atque enucleanda proposita. Que propter absentiam Batthenei, familiarissimi uidelicet illius discipuli, imo propter indignitatem generis humani, litteris non sunt attitulata. Porro prophetie dono ita mortales omnes preponderauit, ut et presentia ceteris abscondita, et absentia, non solum uicina, sed et longe posita, sed et preterita et futura, in uno ineuitabilis oculi ictu deprehenderet. uas ante eum pro solemni benedictione, lacte plenum, oblatum est. Quod cum benedixisset, et uasculum illico crepuisset, increpuit ministrum cur non ante infusionem  per signum sancte crucis antiquo hosti locum in eo permanendi interdixisset. Item lactis similitudinem, ex tauri testiculis expressam, in propriam, id est sanguinis, eminus benedicendo conuertit naturam. Regum uicinorum bella et presciuit et aliquando compescuit, aliquando uero iustiores causas habentibus fauit, iniustiores uero, diuine iustitie coniunctus, non adiuuando despexit. Subuersionem quoque ciuitatis, que nunc Noua dicitur in Italia, in subitaneo stupore, terre hiatu, imo celestis ire respectu, subuersam conspexit, et aliis exstasin eius mirantibus idipsum nuntiauit, sed et hoc predixit, quod Gallici naute, sicut et factum est, eamdem rem ipso anno in Scotia relaturi essent.  Die quoque ultimo uite mortalis, id est Sabbato, cum psalmum tricesimum tertium usque ad eum uersum perduxisset in scribendo: Inquirentes autem Dominum, non deficient in omni bono , astantibus inquit: »Quod reliquum est, Baitheneus scribat;« ut uidelicet qui in regimine fratrum ei successurus erat, non solum docendo, sed et scribendo discipulos ad se uocare deberet: uenite, filii, audite me, timorem Domini docebo uos ; et addit: »Hec dies in Scriptura sacra Sabbatum, id est requies, appellatur, in qua mihi requies eterna paratur. Ecce enim hac nocte resurrectionis Dominice uado ad Dominum Iesum Christum magne resurrectionis auctorem, et hoc scitote quia per continuos dies mare clausum nimia tempestate  tenebitur, ut exsequie mee non a uulgaribus turbis superstitiose, sed a sanctis fratribus meis religiose celebrentur.« Qui cum plurimos discipulos uel socios sanctitatis sue pares habuisset, unum tamen, Comgellum scilicet, Latine Fausti nomine illustrem, preceptorem beatissimi Columbani, magistri, domini et Patris nostri Galli, uirtutum ac meritorum suorum, quasi unicum, exemplo Isaac, reliquit heredem.

Iu ID. IUN.---Rome uia Aurelia, milliario decimo tertio, natiuitas sancti Basilidis martyris, Tripodis et Mandalis, sub Aureliano imperatore, preside Platone, et aliorum uiginti martyrum. Pro Tripode tamen et Mandale in quibusdam codicibus in Tripoli Magdaletis scriptum reperitur.

 Eodem die beati Getulii martyris temporibus Adriani imperatoris, sub iudice Licinio. Hic in omni lege diuina erat doctissimus, et per eius doctrinam multi in fide Christi erudiebantur. Cuius famam Adrianus imperator audiens, direxit Cerealem uicarium ad tenendum eum: sed audito eius uerbo ueritatis, credidit in Christum, et baptizatus a beato Sixto papa, per instructionem sancti Getulii in fide Christi confortatus est. Quo Adrianus comperto, Licinium consularem direxit, ut Cerealem uicarium teneret. Cum quo beatus Getulius et frater eius Amantius, atque amicus eorum sanctissimus Primitiuus inuenti, pariter sunt tenti, et iussu eiusdem Licinii exspoliati ac cesi, ac per uiginti ac septem dies in carcerem sunt detrusi. Tunc ueniens Romam,  et Adriano de huiusmodi facto innotescens, ab eo in mandatis accepit ut omnes igne concremaret. Sanctus uero Getulius, cum in igne superuiueret, fustibus colliso capite martyrium compleuit. Consummati sunt autem beati martyres in fundo Capreolis, uia Salaria, ab urbe Roma plus minus milliario decimo tertio, supra fluuium Tiberim, in parte Sabiniensium. Quorum corpora collegit beata Symphorosa, uxor Getulii martyris , et sepeliuit ea in predio suo in arenario, in loco et oppido supra nominato.

Nicomedie sancti Zacarie.

 Antissiodoro depositio sancti Censorii episcopi.

III ID. IUN.---Apud Cyprum natiuitas S. Barnabe apostoli. Qui cum a parentibus Ioseph fuerit nuncupatus, ab apostolis Barnabas, uel filius consolationis est uocatus, pro eo quod cum habuerit agrum, eumque uendiderit, pretium eius ante pedes apostolorum ad consolationem pauperum posuerit. Qui cum esset gente Iudeus, imo leuites, sed natione Cyprus, non solum ceteros Iudeos fidei Christi subiugare, sed et ipsum apostolum Paulum a Christo de celo uocatum, sed propter anterioris persecutionis immanitatem Christianis suspectum, apostolorum choro sociare curauit. Cum quo ab illis gentium apostolus ordinatus, et plurimas ab incredulis perpessus  iniurias; sed causa Marci, communis eorum discipuli, uel potius dispensatione diuina ab eo corpore diuisus, mente tamen unitus, nichilominus euangelice predicationis iniunctum sibi opus expleuit. De cuius sanctitate unum beati Luce testimonium fidelibus sufficere debebit, quia uidelicet erat uir bouus, plenus Spiritu sancto et fide . Cuius corpus tempore Zenonis imperatoris, ipso reuelante, repertum est. Hic unam ad edificationem Ecclesie pertinentem scripsisse fertur epistolam, que tamen inter apocryphas reputatur.

Eodem die apud Corinthum Sosthenis discipuli beati Pauli apostoli. Qui cum in Iudaismo male a gentibus, Gallione proconsule non curante, tractaretur, ad Christianismum conuersus, ab ipso beato  Paulo in apostolicis est litteris honorifice commendatus .

Item apud Aquileiam natiuitas sanctorum martyrum Felicis et Fortunati, sub persecutione Diocletiani et Maximiani imperatorum, preside Euphemio. Qui cum essent germani fratres fide Christi feruentes, deferente Apamio qui erat unus ex officio presidis, uincti ferro Aquileiam iudici Euphemio perducuntur. Ubi cum Christum constantissime faterentur, ab irato iudice primum in equuleo suspensi sunt, ardentibus lampadibus circa latera appositis; sed mox, psallentibus martyribus, exstinctis, inde per uentrem ardenti oleo perfusi; ad ultimum, dum in confessione Christi perdurarent, foras ciuitatem  ducti, iuxta fluuium ciuitati proximum capite truncantur. Inde nocte a religiosis uiris eius ciuitatis sublati, cum aromatibus inuoluti linteaminibus occulte sepulti sunt. At ciues uicetie superuenientes eorum corpora perducere ad suam ciuitatem uicetiam nitebantur. Non permittentibus autem Aquileiensibus, imo renitentibus, tandem pia contentio finita est nutu diuino, ut Felicem uicentini, Fortunatum haberent Aquileienses, ita tamen ut caput beati Felicis Aquileienses, caput uero sancti Fortunati uicetia sortiretur. Quod factum in laude Domini nostri Iesu Christi usque hodie permanet.

Rome Anacleti pape, qui primus beati Petri apostoli memoriam construxit et composuit, cum presbyter  esset ordinatus ab eo, et iuxta corpus eius sepultus est.

II ID. IUN.---Rome natiuitas sancti Cyrini. Qui iussu Claudii imperatoris secundi, post omnium facultatum ablationem, et diutinam carceris macerationem, nocte decollatus est, et corpus eius in Tiberim proiectum. Quod in Lycaonia insula inuentum, honorifice a fidelibus est sepultum. Quando autem uel quomodo Romam fuerit translatum, nobis quidem est incognitum, sed beato Gregorio credimus non ignotum.

Item Rome Naboris et Nazarii. Quos simul cum Gorgonio martyre, quem in ecclesiastica Historia puto designatum, permittente Paulo papa Romano, transtulit a Roma in Galliam, uel, ut uerius fatear,  in Franciam antiquam Ruodgangus Metensis episcopus, anno ab incarnatione Dominica septingentesimo sexagesimo quinto, et collocauit sanctum Gorgonium in monasterio quod dicitur Gorzia, sanctum uero Naborem in monasterio alio quod dicitur Noua Cella, sanctum quoque Nazarium in monasterio quod dicitur Loresham, ubi signa et miracula in recuperatione sanitatis infirmorum et debilium sepius ostenduntur.

Eodem die, Mediolani, natiuitas sanctorum martyrum Nazarii et Celsi pueri. Beati Nazarii pater Africanus, mater uero Perpetua, a beato Petro apostolo baptizati. Ipse uero sanctus Nazarius a sancto Clemente instructus et baptizatus est. Quem Anulinus sub rabie persecutionis, que per Neronem  excitata est, diu maceratum et afflictum in carcere cum beatissimo puero Celso, quem idem ipse nutrierat, gladio feriri iussit. Quorum corpora Christiani furati quinto Kalendas Augusti sepelierunt foris portam que dicitur Romana, in propriis hortis. Reuelauerunt autem se beati martyres cuidam Ceratio nomine, cuius uxor Fortunata, et per uisum monuerunt se occultari propter rabiem persecutionis quam Nero impius excitauerat. Latuerunt uero usque ad tempora Honorii et Arcadii imperatorum. Quos beatus Ambrosius, Domino reuelante, reperit. Patefacto autem sepulcro in quo iacebat corpus beati Nazarii, qui quandonam passus fuerit, ut scribit sanctus Paulinus, usque tunc temporis ignorabatur, uiderunt sanguinem martyris ita recentem, qui presentes  erant, quasi eodem die fuisset effusus. Caput etiam ipsius, quod ab impiis fuerat abscissum, ita integrum atque incorruptum cum capillis capitis et barba, ut uideretur eodem tempore quo leuabatur, lotum atque compositum in sepulcro: etiam odore tanto repleti sunt, ut omnium aromatum uinceret suauitatem: quo leuato et in lectica composito, statim ad sanctum Celsum martyrem, qui in eodem horto positus erat, ad orationem perrexit sanctus episcopus, et utrumque transtulit ad basilicam Apostolorum que est in Romana. Inuenti autem et translati sunt pridie Idus Iunias. Festiuitas uero eorum de martyrio agitur quinto Kalendas Augusti. Commemoratio tamen eorum publica et celeberrima  in die sanctorum martyrum Protasii et Geruasii, quasi sociorum synchronon agitur.




Antiochie sancte Marine uirginis, que per Olibrium prefectum multa tormenta pro Christi nomine, id est uincula, carcerem, flagella et equuleum, perpessa est. Quam et diabolus in draconis specie atque Aethiopis aggressus, subuertere tentauit, sed per signum sancte crucis effugatus et superatus ab ea discessit. Nouissime uero per eumdem prefectum decollata, mortalem uitam finiens, ueram et eternam a Christo percepit.

Rauenne Macarii, Felicis, Aemilii, Crispini.

XIII KAL. IUL.---Mediolani natiuitas sanctorum  martyrum Geruasii et Protasii. Qui beatissimi, a sancto Paulo apostolo instructi, cum per decem annos, in uno cenaculo conclusi, lectionibus et orationibus atque ieiuniis uacassent, decimo anno a pontificibus templorum apud Astatium comitem proditi, et ab eodem tenti atque examinati, hoc modo ad palmam martyrii peruenerunt. Cum enim nec minis nec blandimentis eos compellere potuisset ut se Christianos esse negarent, Geruasium quidem tandiu iussit plumbatis cedi, quandiu spiritum exhalaret; Protasium uero, fustibus cesum, capite truncari. Quorum corpora Philippus uir religiosus una cum filio suo furtim abstulit, et intra domum suam in arca marmorea sepeliuit. Eorumdem uero sepulcra multa post tempora sub Theodosio imperatore,  Domino reuelante, beatus Ambrosius reperit, et ita incorrupta corpora eorum, ac si eodem die fuissent interempti. Que cum in urbem introducerentur, quidam diu cecus feretri tactu lumen recepit.

Item ibidem, iuxta Martyrologium sancti Hieronymi, natiuitas sancti Nazarii et Celsi pueri.

Apud Rauennam sancti Ursicini martyris, qui sub iudice Paulino post nimia tormenta in confessione Domini immobilis permanens, capitis abscissione martyrium consummauit sepultusque est in eadem urbe a beato uitale, patre sanctorum Geruasii et Protasii.

Rome Syluestri pape, qui sedit anno uno. Qui, consentiente Iustiniano imperatore, a uilisario [Belisario] patricio depositus, et monachus factus, in  exsilio confessor moritur.

XII KAL. IUL.---Rome depositio beati Nouati, fratris Timothei presbyteri, qui a beatis apostolis eruditi sunt. De quo Nouato scribit Pastor in gestis Pudentiane et Praxedis uirginum, quod post mortem beate Pudentiane uisitante se beato Pio episcopo et sancta Praxede, assistente etiam frequentia plurimorum martyrum, migrauerit ad Christum.

In Tomis ciuitate Pauli, Cyriaci, Paule, Feliciane, Felicis, Aemilii, uitalis, Crispine, Martyrie.

Item translatio sancti Zenonis martyris.

XI KAL. IUL.---In Sicilia, ciuitate Syracusis, natiuitas sanctorum martyrum Rufini et Martie.

Rome sancte Demetrie uirginis, que fuit beati  Fausti filia. Hec cum ante impium Iulianum pro fide Christi introduceretur, in eius confessione spiritum emisit, sepultaque est a beato Ioanne presbytero, iuxta matrem suam Dafrosam et sororem uiuianam, iuxta palatium Licinianum.

Apud Moguntiacum ciuitatem natiuitas sancti Albani martyris, qui sub Theodosio imperatore de insula Namsia pergens, cum sancto Theonesto et Urso Mediolanum uenit. Indeque exiens, auxiliante Domino, peruenit ad Gallias, et in seruitute Domini perseuerans, et ad martyrium pro nomine Saluatoris promptus, postquam in ciuitate Augusta beatus Ursus martyrii cursum consummauit, sanctus Albanus cum Theonesto Magontiacum peruenit. Dumque ibi uerbum Dei predicaret, martyrium expleuit, et sepultus  est ibi iuxta predictam ciuitatem.

In Cesarea depositio sancti Eusebii episcopi.

X KAL. IUL.---Antiochie natiuitas sanctorum martyrum Agathalice, Iuliani, Graphi et aliorum octingentorum quatuordecim, quorum nomina Deus habet in libro uiuentium.

In Britannia sancti Albani martyris, qui tempore Diocletiani in uerolamio ciuitate post uerbera et tormenta acerba capite plexus est, sed illo in terram cadente, oculi eius qui eum percussit pariter ceciderunt. Passus est cum illo etiam unus de militibus, eo quod eum ferire iussus, noluerit, diuino utique perterritus miraculo, quia uiderat beatum martyrem, sibi dum ad coronam martyrii properaret, alueum amnis interpositi, orando transmeabilem  reddidisse. Quo in tempore persecutio crudelissima Oceani limbum in Britannia transgressa, etiam Aaron et Iulium cum aliis octingentis octoginta nouem felici cruore damnauit.

In ciuitate Campanie Nola sancti Paulini episcopi. Qui se temporibus Wandalorum, aliis omnibus iam exhaustis, pro filio cuiusdam uidue in seruitutem barbaris tradens, et ex terribili uisione regi eorum quis esset agnitus, reddita sibi omni captiuitate ciuitatis sue, et oneratis frumento nauibus, cum ingenti gloria ex Africa ad propriam sedem reuersus est. Claruit autem non solum eruditione et copiosa uite sanctitate, sed etiam potentia aduersus demones.

Eodem die depositio beati Nicetii Romane urbis episcopi.

 IX KAL. IUL.---In Nicomedia passio sanctarum uirginum, Pistis, Elpis, Agapis, que Latine Fides, Spes, Charitas, dicuntur, et matris earum Sophie, que Sapientia interpretatur, et aliarum multarum.

Rome sancti Ioannis presbyteri, quem impius Iulianus inauditum uia Salaria ueteri, ante simulacrum Solis decollari precepit. Eius corpus a beato Concordio presbytero collectum et sepultum est iuxta concilia martyrum.

In Britannia depositio sancte Edeldrude uirginis et regine. Cuius corpus, cum decem annis esset sepultum, incorruptum inuentum est.

Item uigilia sancti Ioannis Baptiste.

uIII ID. IUL.---In prouincia Palestina, ciuitate  Sebasta, prius Samaria, et ante multa secula Sichem nuncupata, celebritas natiuitatis sancti Ioannis Baptiste, propter corpus eius in Macherunta quidem castello Arabie detruncatum, sed ibi a discipulis eius tumulatum. Qui reuera in Hebron ciuitate Iuda, que ad fugitiuorum presidium sacerdotibus, imo filiis Aaron fuerat delegata, auctoritate Euangelii sancti Luce, et libri Iesu Naue, et natus creditur et nutritus. Cuius uite sanctitas et conuersationis austeritas ac predicationis qualitas, atque passionis ob defensionem ueritatis acerbitas, non solum euangelistarum scriptis, uerum etiam ipsius Domini, interni uidelicet arbitri, testimoniis commendatur.

In Epheso dormitio beati Ioannis apostoli et euangeliste. Cuius licet preconia sexta die Kalendarum  Ianuarii, quando per totam Ecclesiam festiuitatis eius solemnia celebrantur, congruentius predicari uideantur, tamen et hic aliqua ex eis ad legentium utilitatem commemorentur. Cum igitur sexagesimo octauo post passionem Domini anno, sciret imminere recessus sui diem, conuocatis discipulis suis, inter sacra missarum Dei solemnia, de contemptu mundi et concupiscentiarum eius, ac de obseruatione mutue caritatis, iterato atque frequentato sermone eos admonere non destitit, in tantum, ut etiam de eiusdem sententie repetitione fastidientes, alia illum dicere quia hec sibi satis superque sufficerent, precarentur. Quibus ille respondit: »Quia sancte et intemerate dilectionis custodia aut uix a quoquam mortalium digne predicaretur, aut inter mundana scandala  usque ad finem illibata teneretur;« et his dictis, data omnibus pace, et tam semetipso quam illis Dominici corporis et sanguinis sacramento communitis, reclinauit se in sepulcro quasi in lecto, tam liber a dolore mortis quam immunis creditur a contagio corruptionis.

Augustoduno depositio sancti Simplicii episcopi, Festi, Lucerii.

uII KAL. IUL.---Apud Pyrrhi Beream natiuitas sancti Sosipatri, discipuli beati Pauli apostoli.

Alexandrie sancti Gallicani martyris: Qui dux Romani exercitus, cum intra Philoppolim [Philippopolim] Thraciarum urbem, a gente Scytharum fuisset obsessus, et ad suggestionem sanctorum Ioannis et Pauli, abdicata idolorum cultura, Domini Iesu  Christi se defensioni commendasset, et ipse et tote Thracie ab hostium incursione sunt liberate. Quique Romam reuersus, et Christianus effectus, quinque millia seruorum suorum liberos ciuesque Romanos fecit, quibus etiam predia domosque donauit. Cunctas uero facultates suas, excepto iure filiarum, Attice uidelicet et Artemie, quas Constantina Augusta uirgo sacratissima Christo fuerat lucrata, distrahi ac donari pauperibus fecit. Ac se in Ostiensi urbe manenti sancto uiro cuidam, nomine Hilarino, sociauit, cuius habitaculum ampliari fecit ad peregrinorum susceptionem, quam ipse plurimis impendebat. Et adminiculo seruorum, quos iam libertate donauit, atque ideo arctius eos sibi astrinxit,  omnibus indigentibus ad se uenientibus, cunctisque languentibus sancte seruitutis seruitia exhibere non cessabat, donec Iulianus Apostata, Cesar effectus, legem promulgaret ut Christiani nichil in hoc seculo possiderent. Sed et tunc Gallicanus in paucissimis casis quas ad ministerium pauperum reseruatas habebat, ita Christum defensorem inuenire merebatur, ut quicunque in eas malitiose uel ad ponendos titulos fisci intrare presumeret, statim aut diabolo repleretur, aut lepre maculis respergeretur. Quod cum Iuliano fuisset nuntiatum, mandauit ei ut aut diis sacrificaret aut a finibus Italie discederet. Mox ergo beatus Gallicanus, relictis omnibus, Alexandriam petiit, et ibi iunctus est confessoribus Christi per annum continuum. Post  etiam secessit in eremum, ibique a Rauciano comite templorum ui cogebatur sacrificare diis; et dum contemneret, percussus gladio in corpore, Christi martyr factus, atque ita perrexit ad Dominum, gaudens cum triumpho. Cui statim sui nominis basilicam construxerunt, in qua exuberant beneficia martyris, ex eo et nunc et usque in secula.

Rome Luceie uirginis et Auceie regis, qui cum aliis uiginti duobus pariter martyrio coronati sunt.

uI KAL. IUL.---Rome natiuitas sanctorum Ioannis et Pauli fratrum. Quorum prior prepositus, secundus fuit primicerius Constantie uirginis, filie Constantini imperatoris. Qui cum omni die turmas Christianorum recrearent ex his opibus quas sacratissima uirgo Christi Constantia reliquerat, peruenit  hoc ad Iulianum impiissimum Cesarem. Qui cum nec minis nec suasionibus a Christi amore eos abstrahere et ad idolorum culturam allicere posset, dedit eis inducias decem diebus, ut ad uenerationem deorum suorum inclinarentur. Tunc sancti Dei, Christianos ad se inuitantes, ordinauerunt de omnibus que relinquere poterant, ac per totos decem dies incessanter noctu diuque eleemosynis insistentes, in fine decimi diei, hora cenandi, intra domum suam a Terentiano campiductore orantes constricti sunt, et nulla ratione uel comminatione a dilectione Christi quantulumcunque declinantes, per eumdem Terentianum decollati, et intra domum suam fouea facta repositi sunt, fama diuulgata quod iussu Cesaris in exsilium missi fuissent. Demones autem ex  obsessis corporibus intra domum Ioannis et Pauli eiiciebantur, confitentes sanctam passionem eorum, ita ut unicus filius Terentiani qui eos decollauerat, ueniret intra domum sanctorum, et clamaret per os eius demon, quod Paulus et Ioannes incenderent eum. Tunc Terentianus, diuina compunctus gratia, et in Christo regeneratus, tandiu ad sanctorum corpora orationibus incubuit, donec emundationem filio suo impetraret.

In Alexandria Agathonis, Diogenis et Bigati.

In Africa Gaudentii, Felicis, Agapiti et Emerite.

u KAL. IUL.---In Galatia natiuitas beati Crescentis, discipuli beati Pauli apostoli. Qui et in Gallias transitum faciens, uerbo predicationis multos  ad fidem Christi conuertit. Rediens uero ad gentem cui specialiter fuerat episcopus datus, Galatas usque ad beatum finem uite sue in opere Domini confortauit.

Apud Tiburtinam Italie ciuitatem natiuitas sancte Symphorose, uxoris beati Getulii martyris cum septem filiis, Crescente, Iuliano, Nemesio, Primitiuo, Iustino, Stacteo, Eugenio, cum quibus passa est simul sub Adriano principe. Qui ipsam Symphorosam iussit palmis cedi, deinde per crines suspendi. Quam dum superare nullatenus posset, iussit eam alligato saxo in fluuium precipitari. Cuius frater Eugenius, principalis curie Tiburtine, colligens corpus eius, sepeliuit. Et mane imperator iussit septem stipites figi, ibique filios eius ad  trocleas extendi, et Crescentem in gutture transfigi, Iulianum in pectore, Nemesium in corde, Primitiuum per umbilicum, Iustinum, per membra distensum, scindi per singulos corporis nodos atque iuncturas; Stacteum lanceis innumerabilibus, donec moreretur, in terram configi: Eugenium findi a pectore usque ad inferiores partes; et posuerunt pontifices sacrorum nomen loci illius, ad septem Bithanatos: quorum corpora requiescunt uia Tiburtina, milliario nono.

Eodem die in Hispania, Corduba ciuitate, natiuitas sanctorum Zelli et aliorum nouemdecim.

Apud Ephesum festiuitas Septem Dormientium fratrum, hoc est, Maximiani, Malchi, Martinia [Martiniani], Dionysii, Ioannis, Serapionis, Constantini.  Qui Decianam persecutionem post nimia et plurima tormenta fugientes, absconderunt se in spelunca grandi in monte Celio, et ibi in oratione assidua permanserunt. Quod audiens Decius imperator, iussit obstrui os spelunce ut ibi interirent. Post trecentos autem et septuaginta duos annos, hoc est tricesimo anno imperii Theodosii, filii Arcadii imperatoris, quando pullulauit heresis, uolens euacuare spem fidei et resurrectionem mortuorum, ipsi septem fratres, qui in predicta spelunca usque ad illud tempus quiescebant, diuina prouisione suscitati sunt de somno longissimo, et comprehensi a quibusdam eo quod pecuniam sui temporis iam nunc antiquissimam in mercatum adduxerint ad comparandum sibi uictum quotidianum, in presentiam  hominum illius etatis adducti, quasi inuentores antiquorum thesaurorum cogebantur reddere quod putabantur tenere. Sed post multam concertationem et sanctorum nimiam tribulationem , tandem ueniente Marino Ephesiorum episcopo, et ueritate rei difficulter exsculpta, liberati sunt de manibus uiolentorum: ac Theodosio imperatori de longinquis mundi partibus aduocato, in testimonium future resurrectionis presentati, iterum in locum quietis pristine redierunt.

In ciuitate Ambianensium inuentio corporum sanctorum Fusciani, uictorici atque Gentiani.

 Iu KAL. IUL.,---Apud Lugdunum Gallie natiuitas sancti Irenei episcopi, qui beato Photino prope nonagenario ob Christi martyrium coronato, in locum eius successit. Quem etiam constat beatissimi Polycarpi discipuli sancti Ioannis apostoli, sacerdotis et martyris, fuisse discipulum: quique persecutione Seueri cum omni fere ciuitatis sue populo gloriose coronatus est martyrio, sepultus est a Zacaria presbytero, in crypta basilice beati Ioannis Baptiste sub altari, cuius ab uno latere Epipodius, ab altero Alexander martyr est tumulatus.

Eodem die apud Alexandriam passio sanctorum martyrum Plutarchi, Sereni, Heraclidis, Herois. Item Sereni, Potamiene, Marcelle et catechumene Here nomine, baptismum martyrio consecute. Inter  quas precipua erat Potamiena uirgo, que primo immensos et innumeros agones pro uirginitate desudans, deinde etiam pro Christi martyrio exquisita et inaudita tormenta perpessa, ad ultimum cum uenerabili matre Marcella ignis suppliciis comsumpta, e terris migrauit ad celum.

Eodem die depositio sancti Leonis pape. Qui post beatum Petrum apostolum quadragesimus septimus, in urbe Roma sedit annos uiginti et unum, mensem unum, dies tredecim. Hic plurima doctrina exuberans, et cum multis episcopis fidem catholicam exponens, Eutychianam et Nestorianam heresim damnauit, et sanctissimum Chalcedonense concilium sua industria congregari fecit. Hic constituit intra actionem dicere: Sanctum sacrificium, et monacham  non accipere uelamen capitis benedictum ab episcopo nisi prius uirginitas illius probata fuerit.

In Africa Fabiani et Felicis cum aliis multis martyribus.

uigilia sanctissimorum apostolorum Petri et Pauli.

III KAL. IUL.---Rome natalis beatorum apostolorum Petri et Pauli, qui passi sunt sub Nerone Cesare, Basso et Tusco consulibus. Petrus, post multorum millium Iudeorum conuersionem ad Dominum Iesum Christum, post uocationem Cornelii et plurimorum gentilium, post episcopatum Antiochene Ecclesie et predicationem dispersionis eorum qui de circumcisione in Ponto, Galatia, Cappadocia, Asia et Bithynia in Christum crediderant, secundo Claudii anno ad expugnandum Simonem Magum,  imo ad illuminationem Occidentalium, et medicamentum in anima et corpore languentium a Deo directus, Romam peruenit. Ibique uiginti quinque annis cathedram sacerdotalem usque ad ultimum Neronis annum tenuit: a quo et cruci affixus, martyrio coronatus, capite secundum petitionem suam ad terram uerso, et pedibus in sublime supinatis, quia uidelicet indignum se crederet, qui ita crucifigeretur ut Dominus suus: sepultusque apud eamdem urbem in uaticano, iuxta uiam Triumphalem; totius orbis ueneratione celebratur, et cunctis ex fide se inquirentibus multis et inenarrabilibus modis opitulatur. Scripsit duas Epistolas que Canonice nominantur: quarum secunda propter styli cum  priore dissonantiam, eius a plerisque negatur, sed uere ipsius esse a cunctis sanum sapientibus approbatur. Hic ordinauit daos episcopos, Linum uidelicet et Cletum, qui presentaliter omne ministerium sacerdotale in urbe Roma populo uel superuenientibus exhiberent. Ipse uero orationi et predicationi operam dabat: sicut etiam Hierosolymis diaconibus ad uiduarum ac pupillorum ministerium constitutis, ipse cum ceteris apostolis orationi ac uerbo semper erat instans.

Paulus quoque, post passionem Domini uicesimo quinto anno, id est secundo Neronis, postquam ab Ierusalem usque in Illyricum Euangelium Christi repleuit, Romam quidem uinctus directus, sed a Deo mirabiliter absolutus, sub libera custodia ingressus  est, et sicut ipse in secunda ad Timotheum Epistola scribit , liberatus de ore leonis, ferocissimi uidelicet persecutoris Neronis, Euangelium Christi in Occidentis quoque partibus predicauit, et ipse quarto decimo Neronis anno, eodem die quo Petrus, Rome pro Christo capite truncatus, sepultus est in uia Ostiensi, anno post passionem Domini tricesimo septimo. Scripsit autem nouem, imo decem, iuxta Decalogum legis, Epistolas ad septem Ecclesias: Ad Romanos unam, ad Corinthios duas, ad Galatas unam, ad Ephesios unam, ad Philippenses unam, ad Colossenses unam, ad Thessalonicenses duas, ad Hebreos unam. De qua licet a quibusdam propter dissimilitudinem dictorum atque sententiarum, et quia nomen illius in titulo non habetur, quondam  dubitatum sit, nunc et inter canonicas Scripturas, et ipsius beati Pauli apostoli indubitanter habetur. Preterea sunt et alie ad discipulos eius quatuor, ad Timotheum due, ad Titum una, ad Philemonem una. Legunt quidam et ad Laodicenses, que tamen pro nichilo reputatur apud sapientes. Commemoratis igitur que ad apostolatum uel martyrium eius pertinere uidebantur, liceat paucis, quamuis ordine prepostero, aliqua de genealogia uel educatione siue electione ipsius ad memoriam studiosorum reuocare. Saulus itaque aut Saul certe, ut iuxta Hebraicum idioma loquar, quia ipsum nomen in tribu Beniamin unde ille erat, propter Saul regem maxime excellebat, ex oppido Giscalis oriundus fuit; quo a Romanis capto, cum parentibus suis Tarsum Cilicie  transmigratus est. A quibus ob studium litterarum Hierosolymam directus. a Gamaliele antique legis peritissimo, ac postea in Euangelium Christi uocato, in tantum eruditus est, ut uas electionis ab ipso datore spiritualium carismatum non immerito nuncupari mereretur. Cum autem in nece beati Stephani protomartyris Christi, Iudeis Christianorum persecutoribus consentaneus esset, ac postea per totam illam prouinciam omnes eo nomine insignitos acerrime debellaret, atque ut ipse confitetur, Iesu Nazareni cultores usque in exteras nationes persequeretur: in quibus, dum Damascum, metropolim uidelicet Syrie, pergeret, reuelatione subita, imo pena dignissima, compulsus ad fidem, in doctorem  gentium de persecutore est translatus. Cumque primum ad predicationem eius Sergius Paulus proconsul Cypri credidisset, eo quod eum Christi fidei subegerat, eius sortitus est nomen.

Et quia de beati Pauli origine seu uocatione pauca proposuimus, etiam de ceteris apostolis sine preiudicio sapientum aliqua narrentur ad instructionem ignorantium.

Ac primum sciendum quia cum duodecim apostoli a Domino referantur electi, quorumdam eorum patria uel tribus aut denique uocatio non aperte uideatur expressa. Sed diligentius inspectis diuine Scripture paginis, neque hec pie querentibus inuenienda negantur. Et de Petro quidem et Andrea atque Philippo quod de Bethsaida, que nomine proprio  uenatores nostros prefigurauit, orti fuerint, nullus qui Euangelium legit, ignorat. Quod etiam de Iacobo et Ioanne intelligendum Lucas nobis insinuat cum eos Simonis, qui ob firmitatem fidei Petrus a Domino cognominari meruit, socios fuisse commendat. De Iacobo autem Minore, qui frater Domini non solum a fidelibus, uerum et a Iosepho, Iudeorum historiographo, nuncupari solet, et fratribus ipsius Simone ac Iuda, siue Thaddeo, quin de tribu Iuda fuerint, nullus Christianorum dubitare permittitur. De uocatione uero Matthei cum, tribus euangelistis consonantibus, apertissime referatur, de tribu uel patria ipsius taceri uidetur. Sed dum Marcus et Lucas eum, tacito uulgato nomine, Leui nuncupant, aut Dionymon iuxta quosdam, aut de tribu Leui,  iuxta diligentiores, fuisse designant. Porro de Bartholomeo atque Thoma nichil aliud quibusdam in litteris apostolicis significari uidetur, nisi quod ex multitudine discipulorum selecti narrantur in apostolicum gradum. Sed et in eis, si quis acutius intueatur, sacre Scripture profundissimos rimando thesauros fontium, Ierusalem [Isrel] diuitias se inuenisse gratulabundus admiratur. Sicut in psalmo de resurrectione et ascensione Domini atque donis Spiritus sancti, apostolorumque predicatione, nec non et credulitate gentium siue crudelitate persequentium conscripto cantatur : In ecclesiis benedicite Deo Domino de fontibus Ierusalem [Isrel]. Ibi Beniamin adolescentulus, Paulus uidelicet, sicut etiam Lucas de illo repetiuit, secus pedes  adolescentis ;---in mentis excessu, uelut idem de se profitetur: Siue mente excedimus, Deo; siue temperantes sumus, uobis .---Principes Iuda, duces eorum. Iacobus scilicet, Simon et Iudas.---Principes Zalulon, principes Nephthalim. Reliqui procul dubio cuncti, preter Iudam Scarioth, quod interpretatur meditatio mortis, [a 1Kb] designata non inconuenienter accipiatur, etiam transmutatione litterarum, quia de tribu Issachar, quod in Latina lingua est merces, exprimitur, et ortus, et ipsius nominis heres seipsum profligando fuerit, a tractatoribus Euangelii commendatur. His breuiter per excessum commemoratis ad propositum redeamus.

 Eodem die, id est tertio Kalendas Iulii, quod est ante unum diem Kalendarum earumdem, Rome passio nongentorum septuaginta sex martyrum.

In Perside natiuitas sanctorum Simonis et Iude apostolorum.

II KAL. IUL.---Rome, imo per totum orbem Christi, festiuitas sancti Pauli apostoli.

Item natalis beatissime Lucine, que ab apostolis baptizata est et instructa: queque de facultatibus suis necessitatibus sanctorum communicans, uincula semper et carceres subleuare, atque sepulturis eorum uenerabiliter inseruire studuit. Quorum meritis et ipsa sociata, pretiosam mortem confessione Christi adepta, atria celestis Ierusalem intrare uota sua Domino persoluendo meruit; ac Rome in crypta  laudabili, quam ipsa ad condendum corpora martyrum construxerat, honorabiliter est sepulta.

In Africa Timothei et Zotici.

In Agrippina Asclepii et Pamphili.

Lemouicis depositio sancti Martialis episcopi et confessoris.



IULIUS. Mensis Iulius habet dies XXXI.

KAL. IUL.---In monte Or depositio Aaron primi sacerdotis in lege.

Rome natiuitas sancti Gaii pape et aliorum non paucorum martyrum.

In Mesopotamia Zelli cum aliis plurimis. Uronis [Turonis], Monegunde [Monegundie] sanctissime femine, apud beatum Martinum incluse, sed miraculorum  ostensione celeberrime.

In territorio Lugdunensi, loco qui uallis uebrona nuncupatur, depositio uiri Dei beatissimi Domitiani abbatis, qui primus illic eremiticam uitam exercuit, et plurimos sibi in Dei seruitio aggregans, monasterium instituit, magnisque uirtutibus et gloriosis miraculis clarus, collectus est ad patres suos in senectute bona.

Eodem die depositio Areleffi confessoris. Qui ab infantia Deo deditus, monasticam uitam expetiuit, et a sancto Maximino Aurelianensi episcopo, simul cum Auito socio presbyter ordinatus, uitam solitariam desiderans; sed proficientibus meritis latere nullatenus  nequiens, et monasteria in diuersis locis edificans, multis uirtutibus  et in carne manens et post obitum claruit. Sed quia uirtutum nomine aliquando uite sanctitas, aliquando miraculorum efficacia designatur, unum de miraculis per sanctitatem illius ostensis, ad comprimendum temerariarum mulierum audaciam, in hoc ecclesiasticarum historiarum breuiario commemorare sufficiat. Audiens quedam mulier, nomine Gunda, quia sanctus Areleffus muliebri sexui, per quem uirile robur solet emolliri, interdixisset aditum in monasterium suum, assumpto uiri habitu, quasi sancto Dei illusura, et ut sibi uidebatur iam uoti sui compos effecta, inter multitudinem uirorum tendebat ad cenobium; et ecce subito in amentiam  uersa, femora denudare, crura diuaricare, et pudenda proprio nomini cognomina cepit ostentare, et quod pudet dicere, nisa est basiare: atque exemplo uxoris Lot, etsi non in statuam salis mutata, sed pena sua condimentum fatuis effecta, presentibus et absentibus, imo etiam futuris metum curiositatis incussit.

uI NON. IUL.---Rome natiuitas sanctorum Processi et Martiniani, qui cum uiderent mirabilia, que faciebat per beatos apostolos suos Petrum et Paulum Dominus iehsu Christus, mirari ceperunt. Erant enim tunc temporis beatissimi apostoli traditi Paulino uiro clarissimo sub custodia Mamertini in monte Tarpeio: ubi de monte suis orationibus aquam manare fecerunt. Tunc baptizati sunt Processus  et Martinianus a beato Petro apostolo, et alii promiscui sexus numero quadraginta septem. Quod cum nuntiatum esset Paulino, misit milites et tenuit eos, iussitque in custodia retrudi. Sequenti autem die educti, cum constantissime. . . . . .


Hic iterum desiderantur aliquot pagelle in manuscripto codice.

Rusticus e contra intulit: Nunc, inquiens, agnouimus quia irreligiosus, incantator ac magus es, qui mane comedis, ceruas mulges, uestem de radio solis appendis, si infantem in Dei nomine loqui non feceris. Tandem igitur post refragationem diutissimam sanctus uir, humilitatem suam aliquantulum postponere et potentiam manifestare coactus, conuersus ad infantem dixit: »Adiuro  te per Iesum Christum Filium Dei uiui, ut fatearis coram omnibus, quis te genuerit, aut que pepererit.« Ad que infantulus, fandi gratia ab omnium auctore percepta, absolutissimo sermone respondit: »Pater meus iste Rusticus est episcopus, et mater mea sanctimonialis est illa.« Sicque obstinatus ille episcopus in scelere suo denudatus, a ueraci famulo Dei penitentie consilium accepit, et sanctus sacerdos Goar a Christo glorificatus, ad locum suum rediit, ac de die in diem in augmento uirtutum proficiens in pace requieuit.

NON. IUL.---Apud Alexandriam Aegypti natiuitas sancti Panteni, uiri apostolici et omni sapientia adornati. Cui tantum studii et amoris erga uerbum Dei fuit, ut etiam ad predicandum Christi Euangelium  omnibus gentibus que in Orientis ultimis secessibus reconduntur, fidei et deuotionis calore profectus sit, et usque ad Indiam citeriorem predicando peruenerit. Ubi reperit Bartholomeum, unum de duodecim apostolis, aduentum Domini Iesu Christi iuxta Euangelium Matthei predicasse. Quod Hebraicis litteris scriptum, reuertens Alexandriam secum detulit, ibique preclaram et nobilem uitam beato fine conclusit.

Ibidem sanctorum Heraclii, Helii, Apollonii Publii cum aliis uiginti.

Rome passio beatorum martyrum Nicostrati primi scrinii, Claudii commentariensis, Castorii siue Castuli, uictorini, Symphoriani, uel, sicut in libro  Sacramentorum continetur, Semproniani. Quorum natalem sexta die Iduum Nouembris eatenus nos celebrasse credidimus, donec uenerabilis Pater Ado alios et alios pro eis nobis honorandos insinuaret: de quibus in suo loco, uita comite, commodius disseretur. Hos ergo beatus Sebastianus credere in Christum docuit, et sanctus Polycarpus presbyter baptizauit. Qui cum sanctorum corpora per ora Tiberina requirerent, tenti sunt, et ad Fabianum Urbis prefectum perducti. Qui cum per dies decem minis et blanditiis satageret ut eos ad immolandum idolis prouocaret, et nullum penitus a stabilitate fidei commouere posset, fecit de eis suggestionem Diocletiano et Maximiano imperatoribus: quique iusserunt eos torqueri; cumque nulla ratione compulsi  cederent, iusserunt eos in mare precipites dari: immensis itaque arctati ponderibus, pelagi fluctibus dati sunt, ut in loco mundo inter aquas coronam martyrii percipere mererentur.

uIII ID. IUL.---In Asia Minore natiuitas sancti Aquile et Priscille uxoris eius, de quibus in Actibus apostolorum legitur  quod apud eos beatus apostolus Paulus, propter idem artificii genus quod illi et eisdem erat commune, moraretur et operaretur, postquam ipsi ab urbe Roma in Achaiam deuenerunt.

In Palestina sancti Procopii martyris, qui ab Scythopoli ductus Cesaream, ad primam responsionum confidentiam irato iudice Fabiano capite cesus est.

In Nicea Sostrati senatoris, Seueri et Honorati,  cum aliis multis.

In Taurominio Speri et Corneliani cum aliis sexaginta.

In pago Austrie, id est noue Francie castro, imo ciuitate, ut Teutonico nomine prodit, Wirzburg, iuxta Moin fluuium sita, passio sancti Chiliani, primi eiusdem ciuitatis episcopi et duorum discipulorum eius Colonati [Colomanni] scilicet presbyteri et Totnani diaconi. Qui ab Hibernia Scotorum insula uenientes, et a pontifice sedis apostolice auctoritate accepta, nomen Christi in eodem loco et in circuitu predicauerunt. Cumque multum populum idem uir apostolicus signis et uerbo Domino acquireret, a duce locorum eorumdem, nomine Cozperto, pro eo quod eum a coniugio uxoris fratris sui disiungere  niteretur, factione eiusdem incestuosissime Geile, cum sociis eodem zelo feruentibus, est interemptus. Ad quorum memorias cum plurima semper fiant miracula, his tamen indiciis pretiosa mors eorum primum mortalibus est commendata. Nam is qui eos in oratione positos nocturno tempore silentio peremit, huc et illuc amens discurrendo, ac se reum necis sanctorum clamitando, seque ipsum dentibus suis laniando, quia igne inuisibili a sancto Chiliano sibi uidebatur exuri, commissum suum ipse publicauit. Geilam quoque etiam ipso nomine petulcam spiritus malignus inuasit, et indignam eius uitam dignissima morte finiuit. Cozbertum uero serui sui occiderunt gladio, filium autem eius populi propulerunt de regno.  Ad augmentum quoque sanctitatis martyrum declarandum, cum post annos plurimos transferendi gratia detegerentur, contra naturam eiusdem regionis, supra modum humide, libri eorum ac uestimenta omnia, pariter cum eis subterrata, ita sunt illesa reperta quasi in scrinio super terram posito essent inclusa.

uII ID. IUL.---Rome ad Guttam iugiter manantem natiuitas sancti Zenonis et aliorum decem millium ducentorum et trium.

Item Floriani et Fausti.

In ciuitate Tyro [Thora], non longe ab urbe Roma, Anatolie et Audacis sub Decio imperatore. Quorum Anatolia, cum multos in Piceno infirmos, lunaticos ac demoniacos curasset, ducta est, iubente  Faustiniano, ad ciuitatem Tyri [Thore], et diuersis plagarum generibus uexata, deinde cum serpente tota nocte inclusa, nichil lesa est. Quin et ipsum Marsum, qui serpentem dimiserat, nomine Audacem, mane a suo serpente deuorandum eripuit, et ad Christi martyrium conuertit. Nam et ipse post hoc ob confessionem ueritatis in custodiam datus, nec mora, capitali sententia coronatus est. Ipsa quoque Christi uirgo gladio transuerberata cum staret extensis manibus in oratione, ita ut per dextrum latus gladius missus, per sinistrum exiret. Passa est septimo Iduum Iulii, sepulta autem est mane a ciuibus Tyrensibus [Thorensibus].

Mediolani natiuitas sancti Mochimi [f. sancti Mone].

 In Aegypto Cyrilli episcopi. Qui a Lycio duce flammis iniectus, illesus euasit; ac stupore tanti miraculi a iudice dimissus, cum rursus uerbum Dei alacriter predicaret, ac plurimos efficacius ad fidem Christi conuerteret, iudex, impietate repletus, eum capite plecti iussit atque optatum martyrii finem consummauit.

Item in Aegypto sancti Serapionis episcopi et confessoris.

In ciuitate Martulana sancti Brici [Brictii] episcopi et confessoris. Qui sub iudice Martiano postquam os lapide contusum est, et in equuleo crudelissime cruciatus, in confessione Domini perdurans, in carcerem trusus est; nocte autem terremotu graui ciuitas est percussa, inter alios plures etiam Martianum  occidit. Et Christi confessor ab angelo sancto et a beato Petro apostolo uisitatus, atque ad predicandum Euangelium confortatus, magnas populorum credentium multitudines omnipotenti Deo lucrifaciens, quieuit in pace. Cuius animam uiderunt astantes in specie columbe niuee celo recipi.

uI ID. IUL.---Rome natiuitas septem fratrum filiorum sancte Felicitatis, id est Ianuarii, Felicis, Philippi, Syluani, Alexandri, uitalis, Martialis. Qui sub prefecto urbis Publio, tempore Antonini principis, primum auditi, deinde per diuersos iudices, ut uariis suppliciis laniarentur, missi sunt. E quibus Ianuarius, post uerbera uirgarum et carcerem, ad plumbatas occisus est. Felix et Philippus fustibus  mactati. Syluanus precipitio interemptus est. Alexander, uitalis et Martialis capitali sententia puniti, a caritate Christi et unitate fidei non sunt uel in morte diuisi.

Item Rome milliario decimo, fundo Plautille qui dicitur Buxo, sanctarum Rufine et Secunde sororum, patre clarissimo Asterio et matre Aurelia genitarum; sub persecutione ualeriani et Gallieni, iudicibus Iunio prefecto et Archisilao comite, in loco predicto, pro eo quod sponsos suos a Christo apostatatos accipere noluerint, capite cese sunt.

In Africa sanctorum Ianuarii, Marini, Naboris et Felicis, ob constantiam Christiane fidei decollatorum: quorum corpora postea Mediolanum sunt translata.

 u ID. IUL.---Rome passio sanctorum Stephani, Leontii, Mauritii et aliorum multorum.

In Africa Mariani [Marini] et Ianuarii.

In Armenia Minore, ciuitate Nicopoli, sanctorum martyrum Ianuarii et Pelagie, qui equuleo, ungulis et testarum fragmentis diebus quatuor cruciati, martyrizauerunt.

Translatio sancti Benedicti abbatis a castro Cassino siue Cassiani in Gallias uel Aquitaniam. Postquam enim, sicut ipse uiuens predixerat, monasterium eius a gentibus est uastatum, hominibus tantum, iuxta sententiam illius: uix obtinui apud Deum omnipotentem, ut ex hoc loco mihi anime cederentur, illo intercedente saluatis: corpus ipsius a religiosis quibusdam, Domino reuelante, repertum  et in Gallias translatum, atque in territorio Aurelianensi, monasterio quod uocatur Floriacum, digne sepultum, et multo dignius frequentatione deuotorum est iugiter honoratum.

Translata sunt etiam pariter ossa beate Scholastice uirginis, sororis eius, atque in partibus Cenomanensium religiosorum deuotione conditum. Cuius animam idem uir Dei e corpore egressam uidit in columbe specie celi secreta penetrare, corpusque eius secum in uno iussit poni sepulcro, ut quorum mens una semper in Deo fuerat, eorum quoque corpora nec sepultura separaret. Sed ue miserorum meritis, per quos separationem passa sunt, que dispositione sancti Spiritus coniungi meruerunt: sed non diu locus ille, sanctorum reliquiis honorabilis,  a fidelium conuentu mansit inanis; nam fratres qui hostium manus euadere potuerunt, iterato in unum conglobati, et aliis ad uicem dispersorum adhibitis multiplicati, sacros cineres seipsos iam cautius agentes, satis religiose curarunt, donec nuper infestatione Saracenorum in omnem uentum dispersi sunt.

Iu ID. IUL.---Apud Aquileiam natiuitas sancti Hermagore, uel, sicut in antiquis codicibus inuenitur, Hermechore, primi eiusdem ciuitatis episcopi, discipuli sancti Marci euangeliste.

Item Fortunati, de quo Fortunatus episcopus:

Et Fortunatum fert Aquileia suum.

 In Cypro beati Nasonis [Iasonis] antiqui Christi discipuli.

Rome in uaticano depositio S. Pii pape, qui sedit in episcopatu annis octodecim. Sub huius tempore Hermes librum conscripsit qui appellatur Pastor, quia in habitu pastoris ei angelus apparuit.

Mediolani translatio sanctorum martyrum Naboris et Felicis, qui sexto Idus Iulii cum Ianuario et Marino in Africa decollati, hac die Mediolanum sunt deportati. De quibus beatum uictorem in passione sua credo supplicasse: Ne separes me, Domine, a ciuibus meis martyribus tuis Nabore et Felice.

Lugduno Gallie depositio uiuentioli episcopi.

III ID. IUL.---Transitus Esdre instauratoris diuine legis.

 In Alexandria Serapionis, Euangeli, Zenonis et aliorum ac Trophime uirginis.

Rome sancti Cleti pape, qui sedit in episcopatu annis duodecim. Hic cum esset chorepiscopus beati Petri apostoli, ex precepto illius ordinauit in urbe Roma presbyteros uiginti quinque, et sepultus est iuxta corpus ipsius.

In Africa natiuitas sanctorum confessorum, imo uictoriosissimorum martyrum, Eugenii Carthaginensis episcopi, fide et uirtutibus atque miraculis gloriosi, et uniuersi cleri eiusdem Ecclesie: qui cede inediaque macerati fere quingenti uel amplius, inter quos quamplurimi erant lectores infantulique, gaudentes in Domino, crudeli exsilio procul extrusi sunt. In quibus erant nobilissimi archidiaconi nomine  Salutaris, et Mauritta, secundus in officio ministrorum. Qui plurima pro confessione catholica perpessi supplicia, et tertio confessores effecti, gloriose in Christo perseuerantie titulo collustrati sunt.

In Antiochia passio Margarethe uirginis, quam Olibrius consul a Christi fide seducere et constuprare cupiens, non consentientem sibi plurimis tormentis afflixit: hoc est, in equuleo suspensam ungulis acerbissimis lacerari, ac postea in carcerem tenebrosum coniici precepit, ubi multimodas diaboli seductiones, quas ei in specie draconis et Aethiopis ingerere nisus est, in nomine Domini Iesu exsuperans, nouissime decollata, ad requiem migrauit eternam.

 II ID. IUL.---In Alexandria natiuitas SS. martyrum Mammarii, Petri et aliorum.

In Africa Donate.

In Ponto S. Phoce siue Phocatis episcopi ciuitatis Sinopis. Qui sub Traiano imperatore, prefecto Africano, carcerem, uincula, ferrum, ignem etiam pro Christo superauit; cuius reliquie in basilica Apostolorum in Gallia, ciuitate uienna, habentur.

Lugduno Gallie sancti Iusti episcopi et confessoris, qui feruore diuine contemplationis in anachoretica conuersatione defunctus, et ad ciuitatem suam gloriose translatus, ingenii sui monumenta in Cantico canticorum reliquit insignia.

Item sancti Amici episcopi.

 ID. IUL.---Nisibi ciuitate, natalis sancti Iacobi episcopi, magne uirtutis uiri, ita ut ad eius preces sepe urbs discrimine liberata sit. Hic unus fuit ex numero confessorum sub persecutione Maximini, et eorum qui in Nicena synodo peruersitatem Arii homousii oppositione damnarunt: atque intra muros urbis sue, ex precepto Constantini imperatoris, ad tutelam et munimentum sepultus, postea zelo Iuliani Apostate extra urbem elatus et conditus est. Sed mox eadem ciuitas, tanti patroni orbata reliquiis, Persarum ditioni succubuit. Qui etiam adhuc in corpore multa signa fecit, et arcam Ne solus in monte Armenie Tauro uidere promeruit, quod nulli alii de his qui cum eo perrexerant uidere permissum est.

 In Portu Romano Eutropii, Zozime et Bonose sororum.

Apud Alexandriam sanctorum Philippi, Zenonis, Narsei et decem infantum.

Carthagine sanctorum Catulini diaconi, Ianuarii, Florentii, Iulie et Iuste, qui sunt positi in basilica Fausti.

In Sirmio Agrippini, Secundi, Maximi, Fortunati, Martialis.

XuII KAL. AUG.---In Ostia natalis sancti Hilarini, qui sanctorum hilarissimus susceptor et sustentator, dum sub persecutione Iuliani cogi non posset sacrificare idolis, fustibus cesus, martyrium consummauit.

Apud Antiochiam Syrie sancti Eustachii [Eustathii]  episcopi et confessoris: qui sub Constantio principe ob catholicam fidem intra Ianopolim [Traianopolim] urbem Thracie pulsus exsilio, ibidem primo requieuit.

Item Theodosii, Dionysii, Theodoti.

In Cesarea Cappadocie sancti Pauli, cuius gesta sancto Hieronymo, ut ipse confitetur, agnita, nostre tarditati sunt ignota.

Apud eamdem urbem passio sancti Mammetis, qui in montem Sina diuina uocatione perueniens, et non propriam, sed celo delapsam ad paranda miracula uirgam accipiens, ea terram attigit, et mox Euangelium prosiliuit. Quod cum legere cepisset, omne genus ferarum mansuetis animalibus mansuetius est effectum, adeo ut lactantes femine ultro se mulgendas  applicarent. Cumque lactis coagula pressisset in caseum, perrexit ad Cesaream Palestine, et uiduis ac debilibus et ceteris pauperibus ministrauit. Quod uidentes Hierosolymite Iudei, omnium bonorum inuidi, detulerunt eum quasi arte magica imbutum apud presidem Cappadocie, ab Alexandro tyranno ad procurationem partium earumdem directum: quo modo ad exhibitionem eius manum militie destinante, et sancto Mamma eosdem exsecutores suos caritatis intuitu pascente, et post prandium Euangelium lectitante, tantus ferarum ac bestiarum concursus est effectus, ut se milites effugium non habituros crederent; quos uir benignissimus blande consolatus ante se premisit,  et leoni immanissimo precipiens ut post se ueniret ad theatrum, milites e uestigio subsecutus est. A quibus presidi assignatus, et ab eo crudeliter examinatus, et crudelius ungulis in equuleo laceratus, ac deinde in carcerem missus, quadraginta alios, quos ibi fame ac siti periclitatos inuenit, melle et lacte per columbam sibi celitus delato reficiens, et meritorum suorum clauibus inuisibiliter absoluens, et ipse solus in carcere persistens, iterum presidi presentatur. A quo in caminum ignis missus, et post quinque dies illesus inter angelorum choros repertus, urse crudelitatis nimie obiicitur; que magno impetu ad discerpendum eum festinans, diuino nutu subito retroacta subsedit, quasi audacie sue semetipsam accusans. Admissus est ei etiam  pardus, obsecutus est potius, quam ei iniuriosus effectus. Tunc preses, iracundia plenus, leonem crudelissimum ad deuorationem eius inquiri precepit. Et ecce Arabicus ille, et tanto cursu efferatus leo theatrum irrumpens, euangelice lectionis assiduitate mansuefactus beato Mamme his eum uerbis alloquitur: »Salue, o probate Dei cultor, in quo Spiritus sanctus habitaculum sibi dulce construxit. Ecce angelica iussione uocem ad tempus accepi; fides tua nature iura superauit, pro te mutis animalibus humana uox creditur; officia reddo pastori, memini cui paruerimus in monte.« Hec eo loquente, ab angelis theatri clause sunt ianue, et statim ille horridis rictibus fremens, per omnes populi cuneos communiter seuit. Hos ex industria lene [f. leo] lacerat,  illos ore excipit, hos frangit amplexu, confringit alios unguibus, nonnullos consumit solo timore Exstinctis itaque omnibus gentilibus uel Iudeis, presidi et officio eius, ex precepto Mamme, uita conceditur. Qui pro beneficiis reddens iniuriam, leonem iubet dimitti, in quo omnem spem putabat esse sue uictorie. Sed fera, ut propius accessit, lingens sancti uestigia, poscens ueniam, uoluebatur ad genua. Tunc omnis populus lapidibus eum obruere nisi sunt, sed incassum, nam ictus hinc inde uolitando martyrem non leserunt. Sic integer inde discessit, Deo uota persoluens. Et ecce uox e celo lapsa est, que ait: »Ascende, Mamma, apertum tibi est celum, et omnia paradisi claustra reserata. Iam pro te Dominus exsultat, remunerans premia  pro triumphis: Iam te cum corona Christus exspectat, propera cum sancto Spiritu, qui te gubernat.« His uictoriosissimus martyr gaudenter auditis, facta oratione, quieuit in pace.

XuI KAL. AUG.---In Carthagine natalis sanctorum martyrum Scillitanorum, id est Sperati, Martialis, uel Narthali, Aquilini, Cythini, Beturii, Felicis, Lactantii [Letarii] uel Lactatii, Ianuarie, Generose, Bessie, Donate et Secunde. Qui sub Saturnino prefecto de ciuitate sua Scylla Carthaginem perducti, et post primam confessionem Christi in carcerem missi, et in ligno confixi, mane gladio decollati sunt: quorum reliquie cum ossibus beati  Cypriani et capite sancti Pantaleonis ex Africa in Gallias translate, uenerationi habentur Lugduni in basilica beati Ioannis Baptiste.

Mediolani sancti Marcelli.

Antissiodoro depositio beati Theodosii episcopi.

Xu KAL. AUG.---Rome uia Tiburtina, milliario octauo, natiuitas sanctorum Symphorose martyris, matrisque septem germanorum, que cum ipsis est posita; nomina uero germanorum hec sunt: Petri, Marcelliani, Ianuarii, Dionysii, Sympronii, Clementis, Hirenei [a 1Kb] .

Apud Carthaginem natalis sancte Gudenes [Gundenis] que Plutio [Planciano] et Reto [Geta] consulibus, iussu Rufini proconsulis, quatuor diuersis temporibus equulei extensione uexata, et ungularum  horrenda laceratione cruciata, carceris etiam squalore diutissime afflicta, nouissime gladio cesa est.

Apud ciuitatem Metensem depositio sancti Arnolfi episcopi, qui sanctitate et miraculorum gratia illustris, eremiticam uitam etiam in episcopatu diligens, beato fine quieuit.

XIu KAL. AUG.---In Hispaniis natalis sancti Iusti. Et in ciuitate Hispalensi sanctarum Iuste et Rufine, que a Diogeniano preside comprehense, equulei extensione et ungularum laniatione uexate sunt, deinde truse in carcerem, inedia et dolore afflicte. Post hec iussit preses ut quocunque iret ipse, nudis pedibus sequerentur. Tandem Iusta in carcere spiritum  exhalauit. Corpus eius in puteum proiectum, et a Sabino episcopo leuatum, in Hispalensi cemeterio sepultum est. Rufine ceruix confracta, et corpus eius igni traditum; cuius reliquie a fidelibus curate sunt.

In Aegypto Patris nostri Arsenii. De quo in uerbis Seniorum refertur quia propter redundantiam lacrymarum tergendam, sudarium semper in sinu uel in manu sua habuerit.

In Alexandria sancti Sisinnii.

In Antiochia Luciani et sociorum eius.

Constantinopoli Darie.

In Hispaniis Iusti.

Apud Lugdunum Gallie, depositio sancti Rustici presbyteri et confessoris.

 In Italia, ciuitate Tyro, natalis sancte Crystine uirginis iuxta quosdam.

XIII KAL. AUG.---Natiuitas beati Ioseph, qui cognominatus est Iustus, quique cum beato Matthia ut numerum duodecimum impleret ab apostolis statuitur. Sed Matthia locum Iude preuaricatoris implente, beatus Ioseph nichilominus predicationis et sanctitatis officio inseruiens, multasque fide Christi persecutiones a Iudeis sustinens, uictoriosissimo fine in Iudea quieuit. De quo refertur quod uenenum biberit, et nichil ex eo triste propter fidem Christi pertulerit.

Apud Damascum natalis sanctorum Sabini, Maximi,  Iuliani, Macrobii, Cassii [Cassie], Paule cum aliis decem.

In Corintho Cyriaci cum aliis multis.

Rome sancte Passerie, Macrini, Saturi et Aemilii.

XII KAL. AUG.---Depositio sancti Danielis prophete.

Rome sancte Praxedis uirginis. Hec cum sua sorore beata Potentiana uel Pudentiana a sanctissimo patre Pudente, qui fuit edoctus in fide a beato apostolo Paulo, in omni castitate et lege diuina erudita. Post transitum patris uigiliis et orationibus atque ieiuniis assidue uacans, omne patrimonium suum simul cum beata sorore in sustentationem pauperum et Christi sanctorum erogauit. In titulo  uero quem pater eorum Pudens nomine beati Pastoris dedicauit, una cum consilio beati Pii sedis sacrosancte et apostolice episcopi, fontem baptismi construere soror et ipsa studuerunt, ut familia earum die sancto Pasche baptizaretur. Quos ad nonaginta sex numero manumissos, beatus Pius aquis salutaribus abluit. Inde post innumera pietatis opera, post multorum martyrum sepulturas, eadem beatissima uirgo migrauit ad Dominum, coronam iustitie a iusto iudice receptura. Sepulta in cemeterio Priscille, uia Salaria, iuxta sororem suam atque patrem Pudentem.

In Galliis, ciuitate Massilia, natalis sancti uictoris. Qui sub persecutione Diocletiani et Maximiani cum esset miles, et nec militare nec idolis sacrificare  uellet, primum a tribuno suo Austerio in carcerem trusus, sed omni nocte ad uisitandos et consolandos infirmos ab angelo eductus est. Deinde iussu Eutychii prefecti retortis brachiis loris subtilibus ligatus, et pedibus fune constrictus, per mediam tractus est ciuitatem. Post hec fustibus crudelissime ceso ac suspenso, et taureis cruciato, cum exhibuissent aram in qua sacrificaret, et eam nec respicere sustinens, de manu sacerdotis calce excussisset, pedem preses eius iussit incidi. Ad ultimum in confessione Christi persistens, missus est in molam pistoriam, in qua sparsum uertigine animalis macerari solet, atque ita contritus, martyrium consummauit. Passi sunt cum eo tres milites, Alexander, Felicianus et Longinus. Puer quoque Deuterius,  dum ad sepulcrum eius oraret, emisit spiritum.

In urbe Cesena natiuitas sanctorum Adriani, Helii, uictoris, Patrocli et aliorum.

Apud ueronam translatio sancti Zenonis martyris, de cuius sanctitate beatus papa Gregorius commemorat, quia cum Atesis fluuius usque ad superiores ecclesie fenestras, in qua uenerabile corpus ipsius requiescebat, excresceret, patentibus ianuis aqua in eamdem ecclesiam non intraret, sed haustum suum inclusis omnino non negaret.

XI KAL. AUG.---Natiuitas sancte Marie Magdalene, de qua, ut euangeliste referunt , demonia septem Dominus eiecit. Que  etiam, inter alia dona insignia, Christum a mortuis resurgentem prima uidere et apostolis predicare promeruit.

Depositio sancte Syntyches, que Philippis sepulta quiescit. De qua beatus Apostolus Philippensibus scribit: Euodiam rogo, et Syntychen deprecor, idipsum sapere in Domino .

In Antiochia Cyrilli episcopi, Andree et Actebelli.

In Ancyra Galatie sancti Platonis.

X KAL. AUG.---Apud Rauennam natalis sancti Apollinaris episcopi et martyris. Qui Rome ordinatus a beato Petro apostolo, illuc directus est. Qui etiam in Aemilia, et in partibus Corinthiorum et in Mysia, et in ripa Danubii, et in partibus Thracie, in quibus locis exsilio relegatus est, Euangelium  Christi fiducialiter annuntiauit. Et ubicunque peruenit, innumeras uirtutes ostendit, et plurimas passiones sustinuit. Nam nimia cede frequenter ac diu mactatus, ac nudis pedibus super prunas impositus, atque equuleo suspensus, crudelissime tortus est, et saxo os eius contusum, et cum grauissimo ferri pondere inclusus in carcere horrifico, atque in ligno extensus est. Ubi ab hominibus quidem est neglectus, sed ab angelo publice pastus est. Deinde catenatus in exsilium trusus est, ibique rursum fustibus cesus et uulneratus est, iterumque in carcerem missus est et cesus, sic martyrium consummauit sub uespasiano Cesare, Demosthene patricio. Rexit Ecclesiam per annos uiginti octo, mensem unum, dies quatuor.

 Rome uia Tiburtina, milliario decimo octauo, natiuitas sancti uincentii.

uia Acula sancte Primitiue.

In Laodicia Phrygie Minisei et Isichii.

IX KAL. AUG.---Rome natiuitas sancti uictorini.

In Amiternina ciuitate militum octoginta trium.

In Tuscia apud ciuitatem Tyrum, que est iuxta lacum uulsinum, passio sancte Christine uirginis, que in tenera adhuc etatula, Christi fide et gratia confortata, deos aureos Urbani patris sui prefecti contriuit et pauperibus distribuit. Ob hoc, iubente patre, alapis afflicta, uerberibus dilaniata, ferro onerata, in carcerem coniecta est. Post hec cum diutissime et crudelissime dilaniaretur, de carnibus  suis patri in faciem proiecit. Cumque alligata rote igni supposito, et fuso desuper oleo, torreretur, erumpens flamma mille gentilium interfecit. Iterum carceri tradita, angelo uisitante sanata est et refecta. Deinde cum magno saxi pondere in mare iactata, angelico presidio liberata est. Quam successor patris eius Dion multis iterum suppliciis afflixit; sed orante illa, simulacrum Apollinis, quem adorare iubebatur, in fauillam subito redactum est. Quo miraculo tria millia hominum ad fidem Christi conuersa sunt. Nouissime successor Dionis Iulianus post fornacem candentem, ubi quinque diebus illesa permansit, post serpentes a uenefico immissos, sed fide Christi superatos, post abscissionem lingue,  sagittis eam configi precepit, sicque cursum martyrii sui beata uirgo compleuit anno etatis sue decimo.

Apud Emeritam Hispanie ciuitatem sancti uictoris militaris, qui cum duobus fratribus Stercatio et Antinogene diuersis examinatus suppliciis martyrium consummauit.

Eodem die natalis sanctarum Nicee [Nicete] et Aquiline. Que ad predicationem beati Christophori martyris ad Christum conuerse, martyrii palmam capitis abscissione sumpserunt.

uIII KAL. AUG.---Natale beati Iacobi apostoli filii Zebedei, fratris Ioannis euangeliste. Qui iussu Herodis regis decollatus est Hierosolymis, ut liber Actuum apostolorum docet . Huius beati  apostoli sacratissima ossa ad Hispanias translata, et in ultimis earum finibus, uidelicet contra mare Britannicum condita, celeberrima illarum gentium ueneratione excoluntur. Nec immerito, quia eius corporali presentia et doctrina atque signorum efficacia iidem populi ad Christi fidem conuersi referuntur. Ad quorum fidei confirmationem etiam beatissimus apostolus Paulus se iturum esse pollicetur.

In prouincia Lycia, ciuitate Samone, natiuitas sancti Christophori. Qui uirgis ferreis attritus, et flammis estuantis incendii Christi uirtute saluatus, ad ultimum sagittarum ictibus confossus, martyrium capitis obtruncatione compleuit.

In Hispania ciuitate Barcilone [Barcinone] Cucufatis  martyris, qui ex ciuitate Scyllitana oriundus fuit, sed Barcilone sub Galerio proconsule et Maximiano et Rufino passus: primo grauissime tortus et cesus, deinde catenis astrictus, in craticula superextensus, aceto et sinapi perfusus, assari iussus est. Cumque ab igne et flammarum globis illesus apparuisset, ex precepto impii iudicis extra ciuitatem ductus, in ignem copiosum iterum proiectus est. Quo diuino nutu exstincto, iterum ferro uinctus, in custodiam retrusus est. Ubi diuino splendore consolatus, iterum carduis ferreis et taureis crudelissime cesus, in ultimo gladio perimente consummatus est. Cuius corpus a Christianis ibidem tunc temporis sepultum, sed postmodum inde translatum,  non longe a ciuitate Parisiaca, in ecclesia beatorum martyrum, Dionysii, Rustici et Eleutherii tumulatum, et ad usque hec Nortmannorum tempora omni cum honore cultum est.

Rome Eutychiani pape et martyris. Is constituit fruges super altare, id est, tantum fabas et uuas benedici. Qui temporibus suis per diuersa loca trecentos quadraginta et unum martyres manibus suis sepeliuit. Quique hoc constituit ut quicunque fidelium sine dalmatica aut colobio purpurato martyrem nulla ratione sepeliret, quousque ad notitiam suam diuulgaretur.

uII KAL. AUG.---Natiuitas beati Erasti, qui Philippis a beato Paulo episcopus relictus, ibi martyrio coronatus, quieuit.

 In portu Romano Hyacinthi, sub consulari Leontio, Luxurio primo ciuitatis Terracine tradente. Qui missus in ignem, nullo modo ledi potuit: inde precipitatus in ualidissimum torrentem, incolumis eiectus est ad ripam. Quibus Leontio nuntiatis misit spiculatorem cum militibus ut eum gladio ferirent. Tunc quedam matrona, nomine Iulia, corpus eius collegit et in predio suo cum honore sepeliuit.

In Laodicia Phrygie Iouiani, Iuliani, Aemilii, Felicis, Martiani, Maxime, Saturnini, Gloriose.

uI KAL. AUG.---Apud Nicomediam natiuitas beati Hermolai presbyteri, cuius doctrina beatus Pantaleon ad fidem Christi conuersus est. Qui sanctissimus presbyter, tentus a Maximiano, capitali sententia ob confessionem Christi punitus est.

 Item ibidem passio sanctorum Iulie, Iocunde et Ianuarii.

In Sicilia Simeonis monachi.

In ciuitate Nola sancti Felicis, de ordinatione episcopatus, ubi multa mirabilia fiunt.

Antissiodoro depositio sancti Aetherii episcopi.

u KAL. AUG.---In Laodicia Phrygie natiuitas sanctorum Auxentii, Prudentii, Theophili, Philippi, Alexandri, Zotici, Byssie, Secunde et Macarii.

In Nicomedia sancti Pantaleonis pueri. Qui cum iubente Maximiano artem disceret medicine, a presbytero Hermolao ad fidem Christi conuersus, multa miracula fecit, patremque suum Eustorgium senatorem Christi fidei subiugauit. Ob quam causam ab  eodem Maximiano equulei pena et lampadum exustione cruciatus, sed inter hec Domino sibi apparente est refrigeratus, tandem ictu gladii martyrii cursum consummauit.

Mediolani natiuitas sanctorum Geruasii et Protasii, Nazarii et Celsi pueri.

Lugduni Peregrini, cuius beatitudinem miraculorum gloria testatur.

Rome uictoris pape et martyris. Qui constituit ut ubicunque in Ecclesia catholica necessitas occurreret, quicunque ex gentilitate ad Christi fidem festinans, uere fidei confessione premissa, siue in fonte, siue in flumine, siue in mari licite baptizaretur.

Item Innocentii pape. Qui constitutum fecit de omni Ecclesia, et de regulis monasteriorum, et de  Iudeis et de paganis: et multos Cataphrygas inuenit, quos exsilio in monasteria relegauit; et ipse inuenit Pelagium et Celestinum hereticos, ac damnauit eos, et hoc constituit ut qui nati fuerint de Christiano, denuo per baptismum nascantur, quod Pelagius damnauit.

Mediolani commemoratio sanctorum martyrum Geruasii et Protasii, Nazarii et Celsi pueri.

Iu KAL. AUG.---Rome uia Aurelia natiuitas sancti Felicis pape, sub Constantio filio Constantini. Qui Constantius imperator concilium hereticorum ac ualentis et Ursatii Arianorum approbans, quia et ipse Arianus erat ab Eusebio Nicomediense rebaptizatus, eiecit sanctum Felicem urbis episcopum de sede episcopatus sui. Et facta est persecutio maxima  in clero, ita ut presbyteri et clerici plures necarentur et martyrio coronarentur. Depositus autem sanctus ac beatissimus Felix papa, habitauit in prediolo suo, quod erat uia Portuensi; sed, agentibus postmodum hereticis, ductus est in ciuitatem et capite truncato martyrio coronatus est.

Eodem die natiuitas sanctorum martyrum Simplicii, Faustini, Beatricis, temporibus Diocletiani et Maximiani. Qui post multa ac diuersa supplicia, iussi sunt capitalem subire sententiam, et ligato saxo in colla eorum, iactari per pontem qui uulgo Lapideus, sed a prudentioribus Lepidi uocatur, in Tiberinis reumatibus. Quorum corpora, Dei nutu inuenta, leuata sunt a beata sorore eorum Beatrice et beatissimis presbyteris Crispo et Ioanne, et sepulta  sunt in loco qui appellatur Sextum Philippi, uia Portuensi. Quo comperto Lucretius, possessor uicinus, nocte prefocari fecit sanctam Beatricem, et sic quasi a nemine iam impediendus, possessiones sanctorum inuasit. Ubi dum quedam mulier filium paruulum lactaret, ipse infantulus, Lucretio cum complicibus suis epulante, huiusmodi uocem emisit dicens: »Audi, Lucreti: occidisti et inuasisti, et ecce datus es in possessionem inimici.« Ad hanc uocem inuasus a maligno spiritu ibi in conuiuio, et per tres horas uexatus, emisit spiritum Lucretius, mortemque sempiternam lucratus.

Depositio beati Lupi episcopi Trecasini. Qui cum beato Germano Antissiodorensi episcopo uenit in Britanniam, et quinquaginta ibi annis sacerdotio  functus, ad Christum, quem semper dilexit, mundi ac diaboli uictor, ascendit. Quique inter alia miracula tempore regis Attile, qui Gallias crudelissime deuastabat, sicut in hymno eius canitur: Dum bella cuncta perderent, orando Trecas muniit.

Aurelianis Prosperi episcopi, uiri sanctissimi et doctissimi. Qui multa ad utilitatem Ecclesie conscripsit, maximeque gratiam Dei contra superbiam hereticorum defensare curauit.

III KAL. AUG.---Rome in cemeterio Pontiani, ad Ursum Pileatum, natiuitas sanctorum Abdonis et Sennis. Quos Decius in ciuitate Persarum Cordula comprehensos, catenis uinctos Romam perduci, et ornatos auro atque lapidibus pretiosis: in templo Intelludi [f. Telluris] presentati sunt Decio ac senatui,  et omni populo Romano facti sunt spectaculum, eo quod essent nobiles et subreguli, insuper et a Domino Iesu Christo diuinitus illustrati. Tunc Decius, ira permotus, iussit ualeriano prefecto ut si deum Solem non adorarent, ferarum morsibus interirent. Qui tenuit eos ac duxit ante simulacrum Solis iuxta amphitheatrum ut sacrificarent. Sed illis contemnentibus, et in simulacrum Solis expuentibus, iussit ualerianus ut cum plumbatis cederentur; deinde introductis in amphitheatrum, admissi sunt eis leones duo et ursi quatuor: qui rugientes uenerunt ad pedes sanctorum, et nullatenus eos leserunt, sed magis custodiebant. ualerianus uero, plenus furore, iussit gladiatores introire, et beatos  subregulos interficere, et ligare pedes eorum, et ante simulacrum Solis iactare. Ubi iacuerunt corpora sanctorum tribus diebus. Post triduum uenit quidam subdiaconus, Quirinus nomine, et collegit noctu corpora, et recondidit in arca plumbea in domo sua tertio Kalendas Augusti. Ubi latuerunt usque ad tempora Constantini. Tunc se reserantes beati martyres, leuati sunt et translati in cemeterium beati Pontiani.

In Africa, ciuitate Tyburbolucernaria, natiuitas sanctarum uirginum Maxime, Donatille et Secunde. Que persecutione Gallieni sub Anulino iudice passe sunt. Qui eas diutina fame ac siti ad negandum Christum compellere conatus, sed despectus contemptusque, aceto et felle potari precepit.  Deinde cum in conspectu eius crudelissime cederentur, iussit calcem super plagas earum spargi et fricari: exinde in equuleo extendi et torqueri et statiuam  ad bibendum offerri, dein super craticulam ad carbones igneos sterni, et prunas ardentes super comam capitis earum adduci: postmodum in theatro ad ludibrium deponi et ab omnibus conculcari. Cumque eas inuincibiles per omnia uidisset, ad bestias damnauit, et ferro uinctas, ad spectaculum populi iterato iussit in theatrum produci. Que cum introducerentur in media arena, osculate sunt se inuicem, ut martyrium pace complerent. Quibus admissus ursus ferocissimus ac seuissimus, in mansuetudinem uersus, pedes eorum lingere cepit. Tunc furore repletus Anulinus, sanctas  Dei martyres gladio iussit aduerti.

Item in Africa Rufi, Prisci, Paterne, Septime, Optionis, Ammonii, Iusti, Iulie, Potamie; item Maxime.

Antissiodoro depositio beati Ursi episcopi.

II KAL. AUG.---Cesaree passio sancti Fabii martyris. Qui cum ferre uexilla presidialia recusaret, primum diebus aliquot in carcerem trusus est, deinde productus sistitur ante tribunal, interrogatus semel et iterum, in Christi confessione perdurat: et mox a furibundo iudice capitali sententia damnatus est: cuius etiam detruncato cadaueri sepultura per triduum sub custodia negabatur. Quod postea, reticulo inclusum, in maris profunda seorsum et seorsum caput immergitur. Sed Domini  uirtute rescisso reticulo, membra capiti reuocantur, et scapulis ceruix cum indiciis passionis adiungitur; atque ita sue integritati redditum corpus unda blandiore ad Cartenitanum littus euectum, et condigno cultu a fidelibus in basilica tumulatum est.

In Africa, ciuitate Sinnada, natiuitas sanctorum Democriti, Secunde, Dionysii et Thyrsi martyrum.

Antissiodoro depositio sancti Germani episcopi et confessoris, qui multis uirtutibus, doctrina et continentia clarus, etiam Britonum fidem per duas uices a Pelagiana heresi defendit. Cuius tamen festiuitas Kalendis Octobris apud Gallicanas Ecclesias celebrior habetur.



AUGUSTUS. Augustus habet dies XXXI, lun. XXIX.


KAL. AUG.---Apud Antiochiam Syrie natiuitas septem fratrum Machabeorum cum matre, qui, ut beatus Augustinus ait, »ante tempora reuelate gratie, multimoda passione probati fideles sunt inuenti. Quos crudelissimus Antichristi precessor Antiochus, de patria eliminatos, gentile solum sacri sanguinis effusione fecit, inuidus atque inscius, consecrare.«

Rome statio ad sanctum Petrum ad uincula. Quam ecclesiam ipse primus in Europa primam construxit et consecrauit. In qua postmodum catene, quibus apud Hierosolymam uinctus et a quibus angelica uisitatione solutus est, fidelium cura posite,  expetuntur et coluntur orbis quadripartiti ueneratione, sicut etiam distichon antiquissimum de illis testatur.

In Arabia, ciuitate Philadelphia, synodus martyrum celebratur.

Ibidem natiuitas sanctorum martyrum Cyrilli, Aquile, Petri, Domitiani, Rufi, Menandri, una die simul coronatorum.

In Italia, ciuitate uercellis, sancti Eusebii episcopi et confessoris. Qui ob confessionem catholice fidei a Constantino principe Scythopolim Arabie, ac deinde Cappadociam relegatus, sub Iuliano imperatore ad Ecclesiam suam reuersus, nouissime, persequentibus Arianis, martyrium scalarum tractu perpessus, sed Saluatore Iesu Christo seruante saluatus,  in pace Ecclesie circum confessionis sue consummauit, prius sibi uisione reuelata, quia in Kalend. Augusti a monte ad montem uolare deberet. Quod Patres ita interpretantur, quia uidelicet ab humanitate Christi, quem uerum Deum propter nos hominem factum, in terris confessus est, ad uisionem Dei Patris, Spiritus sancti gratia subleuante, esset peruenturus in celis, eisdem Kalendis.

In Hispaniis, ciuitate Gerunda, sancti Felicis martyris. Qui de Scyllitana ciuitate oriundus, cum persecutiones in Hispaniis aduersus Christianos agi comperisset, ascensa mercatorum naui, amore martyrii ocius accurrit. Et cum aliquandiu apud Barcinonam, Empurias et Gerundam uerbum Dei predicans, plurimos in fide Christi confortasset, et fama  eius longe lateque crebresceret, iubente Datiano, repente a Rufino officiali tentus est: cumque nomen Christi constantissime fateretur, primo fustibus cesus, et in ima carceris trusus, deinde manibus pedibusque ligatis, negato cibo et potu, in loco squalido proiectus est. Post hec etiam catenis grauioribus uinctus, per totas plateas ab indomitis mulis tractus et pene in frusta discerptus est; deinde missus in carcerem, nocte ab angelo uisitatus et solutus atque sanatus fuit, factoque die ad certamina reuocatus est. Tunc ungulis excoriatus, capite inuerso ab hora tertia usque ad uesperam suspensus, nullum penitus sensit dolorem. Deinde in carcerem Rufinus eum tradi precepit, ubi per  totam noctem splendor copiosus effulsit, et uoces angelorum psallentium sunt audite. Quod cum nuntiatum fuisset Rufino a custodibus, iussit eum, manibus post tergum ligatis, in maris profunda demergi, ubi continuo uincula eius disrupta sunt, et angelis sibi manum tenentibus, super undas deambulans, ad littus uenit. Tunc Rufinus iussit iterum cutem eius ungulis detrahi, ac deinde usque ad ossa laniari, et tandiu uulnera uulneribus instaurari, usque dum inuictum Christo spiritum reddidit. Cuius corpus Gerunde in monumento, quod sibi ipse preparauerat, conditum est Nonis Augusti.

In Gallia, ciuitate Biturica, depositio beati Arcadii episcopi.

Iu NON. AUG.---Rome, in cemeterio Callixti,  natiuitas sancti Stephani pape et martyris, sub ualeriano et Gallieno principibus. Hic constituit ut sacerdotes et leuite uestes sacras in quotidiano usu non haberent, nisi tantum in ecclesia. Qui cum persecutio seua grassaretur, congregato uniuerso clero suo, hortabatur eos ut pro Christo coronam martyrii alacriter susciperent. Ordinauerat autem tres presbyteros et septem diaconos, et clericos sedecim, cum quibus de regno Dei assidue docebat. Diuina autem gratia procurante, occurrebant multi ex gentilibus, et honesti uiri ut baptizarentur ab eo: inter quos Nemesius tribunus cum omni sua domo, filiaque sua, nomine Lucilla, que ceca erat, at per beatum Stephanum illuminata fuerat; et Olympius alter tribunus cum uxore sua Exuperia, et filio  Theodulo, et aliis plurimis. Qui postea gloriosa confessione martyrii palmam promeruerunt. Celebrabat autem beatus Stephanus missas atque concilia per cryptas martyrum. Quem ualerianus et Gallienus summo studio perquisitum missis militibus teneri fecerunt cum multitudine clericorum, presbyterorum et diaconorum. Qui ueniens ad tribunal ualeriani solus intrauit, et condemnatus ad mortem, perductus est a militibus foras muros porte Appie ad templum Martis, ut ibi aut simulacrum Martis adoraret aut interiret. Orante autem beato Stephano Deum suum, facto fragore tonitrui cum terroribus coruscationum, corruit pars maxima templi sacrilegi, et milites pauefacti fugerunt. Ipse uero cum omnibus Christianis ad cemeterium sancte Lucine  perrexit, et multis eos consolatus sermonibus, obtulit pro eis sacrificium Deo omnipotenti. Que gesta audiens ualerianus, misit plurimos militum qui beatum Stephanum punirent. Qui uenientes inuenerunt eum sacrificium Deo offerentem: quem intrepidum et constantem ante altaris officia, et cepta perficientem, in eodem loco, in sua sede decollarunt.

In Antiochia natiuitas reliquiarum sancti Stephani protomartyris Christi et primi in Ecclesia diaconi: ubi haberi dicitur unus de lapidibus quibus in passione sua percussus est, et multas sanitates per eum fieri.

Eodem die passio sancte Theodote cum tribus  filiis suis, in prouincia Bithynia, urbe Nicea, tempore Diocletiani, sub comite Leucadio, qui eam ferro uinctam cum filiis consulari Bithynie Nicetio destinauit. At ille filium eius primogenitum Euodium, Christum fiducialiter confitentem, in conspectu matris iussit fustibus cedi. Cumque pia mater sacris adhortationibus filium confortare non desisteret, iussit Nicetius cuidam Hirtaco ut prius ei illuderet et sic inter publicas meretrices constitueret: quam ille tenere conatus, sed ab angelo Dei pugno percussus in naribus, nimia sanguinis eruptione periclitatus recessit ab ea. Tunc consularis Nicetius, in furore nimio succensus, iussit ignem copiosum accendi, et beatam Theodotam cum tribus filiis suis immitti, et sic in confessione Christi consummata,  migrauit ad celum.

In Italia, ciuitate uerona, natiuitas sanctorum Felicis et Nicetii.

III NON. AUG.---Hierosolymis inuentio, imo raptus corporis sancti Stephani, protomartyris Christi, quando lapidatus a Iudeis, et aliquandiu custoditus ne sepeliretur a Christianis, tandem compassione beati Gamalielis sublatus est, et in uilla Gamaliel sepultus ac lamentatus est, sicut ipse Gamaliel septimo Honorii principis anno, cuidam presbytero nomine Luciano in uisione diuina apparens, exposuit, et sanctus etiam Lucas breuiter intimauit, dicens : Curauerunt autem Stephanum uiri timorati, et fecerunt planctum magnum super eum. Cuius uisionis seriem commodius, Deo  donante, in tempore suo, id est septimo die Kalendarum Ianuarii, quando sacrum corpus eius patefactum et Hierosolymam translatum est, uita comite curabimus aperire. Quam reuelationem quidam minus caute legentes, hoc tempore putant actitatam, cum et circa principia Decembris inchoata, et iuxta finem eiusdem mensis probetur absque dubio consummata, ut celebritas protomartyris Christi subiiceretur natiuitati Iesu Christi.

Rome natiuitas sanctorum Diogenis et Stephani martyrum.

Constantinopoli sancti Achille.

Augustoduno depositio sancti Euphronii episcopi.

II NON. AUG.---Natale sancti Aristarchi, de quo apostolus Paulus Colossensibus scribit: Salutat uos  Aristarchus concaptiuus meus . De qua captiuitate, quia tractatores diuinarum Scripturarum, alios adeo errasse, ut animas de celo captiuatas et ad corpora damnatas existimarent, alios uero pio quidem sensu, sed historie satis incongruo, ita intellexisse cognoui, ut idcirco beatus Apostolus Aristarchum concaptiuum suum dixerit, quia captiuitatem quam omnes patimur, solus pene secum senserit, et sentiendo doluerit; quod ego ab anterioribus gratis accepi, sequentibus sine inuidia tradam: Cum Iudei rebellionem contra Romanos assumpsissent, illi solito sibi more, quasi iniuriam dissimulantes, interimque Iudee parcentes, Basanitidem et Galileam siue Galaaditin deuastantes, Giscalamque, beati Pauli et  Aristarchi patriam, inuadentes, pueros ipsos in Ciliciam cum parentibus transmigrarunt. Unde idem Apostolus uere et multipliciter se peregrinum agnocens, cum sanctis Patribus superne Ierusalem iugiter suspirabat, sed et terrestrem discendi gratia frequentabat, ut iam superius insinuauimus.

Rome, in crypta arenaria, beati Tertullini martyris, quem beatus Stephanus pontifex baptizatum, in albis presbyterum consecrauit. Qui post biduum consecrationis sue, tentus a Marco prefecto, ductus est ad ualerianum imperatorem, quem ille extensum mactari fustibus iussit. Cumque inter cedes Christo gratias ageret, iussit lateribus eius ualerianus ignem supponi; cumque letus et constans perseueraret, iussit eleuari eum, et tradi Sapricio prefecto: qui  primum iussit os eius lapidibus conquassari, deinde extentum in equuleo, neruis diutius torqueri, deinde ignibus assari. Qui cum perseueranter, sancti Spiritus gratia roboratus, Christum Dominum fateretur, mandauit hoc factum Sapricius ualeriano tyranno: Cui ille remandauit, ut eius caput abscinderetur. Tunc Sapricius depositum de equuleo iussit eum duci uia Lauicana, in secundo milliario, et ibidem decollari. Cuius corpus sanctus Stephanus papa colligens cum clericis, hymnis Deo redditis, sepeliuit in eodem loco in crypta arenaria.

Item Rome, in uia Tiburtina, Crescentiani et Iusti.

Item Iustini presbyteri, de quo narratur in passione sancti Laurentii quod multos ad fidem Christi  conuerteret, et plurimorum martyrum corpora sepeliret.

Apud Lugdunum Gallie aduentus corporis sancti Iusti episcopi de eremo.

NON. AUG.---In Gallia, ciuitate Catalaunis, depositio sancti Memnii episcopi et confessoris, de quo legitur quod a beato Petro apostolo episcopus ordinatus, in Galliam una cum sancto Dionysio atque Eucherio ad predicandum uerbum Dei fuerit directus. Qui post admirabilis uite consummationem, et plurimorum miraculorum ostensionem, ad uitam commigrauit eternam.

Rome Hormisde pape, qui sedit annos septemdecim, et composuit clerum ac psalmis erudiuit, sepultusque est in ecclesia beati Petri.

 In Augusta Euphratensi natiuitas sancti Afri martyris. Quorum nominum similitudine, id est et Auguste et Afri, nostrates inducti, hac die apud Augustam Rhetianam siue uindelicam passionem sancte Afre consummatam putauerunt. De qua in sequentibus Deo uolente dicemus.

Augustoduni depositio sancti Cassiani episcopi.

Alibi natiuitas sanctorum Floriani et Celestini.

uIII ID. AUG.---Rome uia Appia, in cemeterio Callixti, natiuitas sancti Sixti episcopi et martyris.

Item in cemeterio Pretextati, Felicissimi et Agapiti diaconorum, sub Decio imperatore, ualeriena prefecto. Qui tenuit beatissimum senem sanctum  Sixtum episcopum Romanum, cum omni clero suo, et reclusit in publica custodia, et fuerunt ibi diebus multis. Postea uero iussit Decius beatum Sixtum cum duobus diaconibus Felicissimo et Agapito sibi in templo Intelludi [a 1Kb] presentari, et contemnentes idolis sacrificare in custodia priuata includi. Cumque iterato presentarentur Decio et ualeriano, suggerente ualeriano, iussit Decius ut ducerentur ad templum Martis, et si sacrificare nollent, in eodem loco capite truncarentur. Cumque illuc perducti fuissent, dixit beatus Sixtus ad templum Martis: Destruat te Christus Filius Dei uiui. Et cum respondissent omnes Christiani, Amen, subito cecidit aliqua pars templi, et comminuta est. Tunc beatus Laurentius cepit clamare dicens: Non me derelinque, Pater sancte,  quia thesauros iam expendi quos tradidisti mihi. Milites autem qui duxerunt eos, audientes thesauros, tenuerunt beatum Laurentium archidiaconum, sanctum uero Sixtum, Felicissimum atque Agapitum duxerunt in cliuum Martis, et ibidem decollauerunt. Noctu uero aduenientes clerici, et maxima pars Christianorum, collegerunt corpora sanctorum, et in locis supra nominatis honorifice sepeliuerunt. Decollati sunt cum eis et alii quatuor, Ianuarius, Magnus, uincentius et Stephanus subdiaconi, ut in Gestis pontificalibus legitur. Passus est cum eis quoque sanctus Quartus, ut scribit magnus doctor Cyprianus. Hic beatus Sixtus apud Athenas natus et edoctus, prius quidem philosophus fuit, sed postea Christi discipulus factus fuit. Sedit in episcopatu annum  unum, menses decem, dies triginta et tres.

Item Rome militum centum sexaginta quinque, et passio sancte Afre uirginis.

Eodem die in Hispaniis, ciuitate Compluto, Iusti et Pastoris fratrum. Qui cum adhuc pueri litteris imbuerentur, proiectis in schola tabulis, sponte ad martyrium cucurrerunt: et mox a Datiano comite teneri iussi sunt, cum se mutuis exhortationibus constantissime roborarent, extra ciuitatem producti, et in campo Laudabili a carnificibus sunt iugulati.

uII ID. AUG.---Rome passio sanctorum martyrum numero uiginti quinque.

Item sanctorum martyrum Petri et Iuliane [Iuliani] cum aliis octodecim.

In Tuscia, ciuitate Aretio, natiuitas sancti Donati  episcopi et martyris. Qui nutritus a sancto Pigmento presbytero in titulo beati Pastoris, eruditus est non solum in diuinis, uerum etiam in humanis litteris sufficientissime. Cum quo et Iulianus creuit, et subdiaconus ordinatus, reiecto postmodum gradu, inutilis apostata factus, ad imperium aspirauit. Quo tempore beatum Pigmenium Rome in custodiam mancipauit, et sanctos patrem et matrem Donati gladio occidit. Donatus uero lector fuga petiit Arelium ciuitatem, et habitauit cum Hilarino religiosissimo monacho, seruiens Domino continuis orationibus et ieiuniis. Factum est autem ut mulier nomine Suranna,  gentilis et pagana, capta oculis et corne uere ceca, cum unico filio suo, Herculio nomine, cellam beati Hilarini, cum quo beatus uir habitabat, requireret. Quam fide Christi instructam ad beatum Satyrum episcopum Hilarinus et Donatus perduxerunt. Qui fidem eius accipiens, et Deo gratias agens, indixit ei ieiunium, et ut humiliaretur in cilicio et cinere. Et sic deinde catechizauit eam et baptizauit, tam ipsam quam filium eius. Et mox aperti sunt oculi Suranne. Quod factum audiens Apronianus, attulit etiam filium suum demoniacum ad beatum Donatum. Quo orante simul cum beato Satyro episcopo et beato Hilarino, expulsus est demon, puerumque sanum reliquit. Sed et non longo post tempore uir quidam Eustasius, rector Tuscie et exactor  fisci, dum occupatus alicubi teneretur, superuenientibus hostibus, uxor ipsius Euphrosyna pecuniam fisci abscondit, et paucis diebus succedentibus, absente adhuc uiro, defungitur. Rediens autem uir eius, et pro pecunia fisci conuentus, uenit ad beatum Satyrum et Donatum, et indicauit eis anxietatem animi sui. Stans itaque Donatus super sepulcrum uxoris ipsius, uoce magna clamauit: »Euphrosyna, per Christum crucifixum te adiuro ut dicas nobis quid factum sit de pecunia fisci, quia uir tuus propter eam ab exactoribus ualde affligitur.« Que mox de sepulcro respondit: »In ingressu domus suffossa latet pecunia quam queritis.« Recepta igitur pecunia liberatus est Eustasius ab impositione calumnie. uerum recepto beato Satyro cum patribus suis, eius  loco sacerdotium beatus Donatus suscepit. Cumque die quadam missas celebrasset populo, et de corpore Christi ac sanguine populus uenerabiliter recrearetur, diaconus quidam, nomine Anthimus, tradebat sacrum sanguinem Christi, et subito paganorum impulsu cecidit, et sanctum calicem comminuit. Unde ualde tristis tam ipse quam populus Christi effectus. Cuius tristitiam Dominus per beatum Donatum illico releuauit: nam collecta sunt fragmenta Dominici calicis et beato uiro allata; que flendo ille suscipiens, oratione facta uas in pristinam formam restaurauit. Quo signo perculsi pagani, simul cum Christianis deitatem Christi confessi sunt, ac circiter septuaginta et octo anime in Christum credentes, per baptismum saluate sunt. Multis ergo signis  Dominus glorificans sanctum suum, ad coronam martyrii prouexit. Denique tempore Iuliani imperatoris, tentus a Quadratiano Augustali, simul et cum eo uir Dei Hilarinus iubetur idolis sacrificare. Cui fideliter reluctanti, iussit Quadratianus eius os lapidibus contundi, Hilarinum uero monachum in conspectu ipsius tandiu fustibus cedi donec spiritum emitteret; deinde beatum Donatum in custodia recludi. Ubi cum innumera miracula Dominus per seruum suum operaretur, misit Quadratianus, et gladio percussit septimo Idus Augusti. Cuius corpus Christiani iuxta ciuitatem cum ueneratione sepeliuerunt,  martyris uero Hilarini ossa in ciuitate Ostia tumulata seruantur.

Apud Mediolanum sancti Faustini, tempore Aurelii Commodi martyrizati.

Apud prouinciam Rhetiam, ciuitate Augusta, natiuitas sancte Afre. Que cum esset pagana et meretrix, per doctrinam sancti Narcissi Gerundensis episcopi, eo per gratiam Dei directi, ad Christum conuersa, et cum omni domo sua baptizata, pro confessione Domini cum matre Hilaria et puellis, Digna, Eumenia [Eunomia] et Euprepia, igni est tradita.

uI ID. AUG.---Rome natiuitas sancti Cyriaci. Qui post longam carceris macerationem, quam sub Maximiano pertulit cum Sisinnio condiacono suo, et  Largo et Smaragdo, post multa facta miracula, in quibus filiam Diocletiani Artemiam ipsius rogatu a demonio curauit ac baptizauit; filiam quoque Saporis regis Persarum Iobiam, missus illo a Diocletiano pro hoc, eque liberauit a demonio, ac baptizauit cum ipso rege, et aliis trecentis et triginta: rediens Romam post mortem Diocletiani, tentus est inter alios Christianos a filio [a 1Kb] eius Maximiano, et in custodiam missus, eo quod sororem suam Christianam fecisset. Deinde precepit idem Maximianus ut die processionis sue, nudus, catenis obligatus, ante rhedam eius traheretur. Et post hoc eductus de carcere cum sociis Largo et Smaragdo et Crescentiano, per Carpasium uicarium, pice reliquata caput eius perfusum est. Et rursum post dies quatuor eductus  est denuo de carcere, in catasta extensus, attractus neruis et fustibus cesus: post dies aliquot, iubente Maximiano, capite truncatus est cum Largo et Smaragdo et aliis uiginti: quorum corpora collegit noctu Ioannes presbyter et sepeliuit in uia Salaria, sub die decimo octauo Kal. Aprilis. Post dies octo ueniens beatus Marcellus episcopus cum Lucina matrona Christianissima, condiuit corpora sanctorum cum aromatibus et linteaminibus. Deinde sustulit ea et transtulit in predium suum uia Ostiensi, milliario ab urbe Roma septimo, et manu sua recondidit in sarcophagis lapideis, die octauo mensis Augusti. Carpasius uero uicarius petiit domum Cyriaci, quam donauerat ei Diocletianus Augustus, et eam statim Maximianus concessit. Ingressus autem Carpasius,  inuenit locum ubi sanctus Cyriacus diaconus fontem edificauit, quem consecrauit beatus Marcellus episcopus, ubi uenientes ad fidem, baptizabat beatus Cyriacus: in quo loco Carpasius balneum sibi statuit, et dum lauassent et epulas exhibuissent, Carpasius et nouemdecim pariter cum ipso, cum deriderent fidem Christianam, subito ceciderunt et mortui sunt.

In Nicomedia natalis sanctorum Nazarii, Iuliani et Agapes uirginis, Eutychiani, Philadelphie, Leonidis.

Apud uiennam Gallie urbem natiuitas sancti Seueri  presbyteri et confessoris. Qui ut eius testantur gesta, natione Indus, fide Christi feruens, causa Euangelium predicandi laboriosissima peregrinatione suscepta, etiam ad prefatam urbem deueniens, ingentem paganorum multitudinem uerbo et miraculis ad fidem Christi conuertit; cumque in pace quieuisset, conditus est in basilica beati Stephani, signis clarus, mira fidelium ueneratione colitur.

u ID. AUG.---uigilia sancti Laurentii.

Eodem die Rome natalis sancti Romani martyris. Qui confessione beati Laurentii compunctus, petiit ab eo baptizari; et mox, iubente Decio, cum fustibus exhibitus et decollatus est

In uerona ciuitate Firmi et Rustici, qui tempore Maximiani imperatoris et Anulini consiliarii eius  passi sunt.

In Oriente passio multorum martyrum.

In Colonia Faustini, Marcellini, Secundiani, ueriani, iuxta Martyrologium beati Hieronymi, cum a nostratibus, apocryphorum deliramenta sectantibus, a beato Sixto propter continuationem temporum baptizati, et a Decio dicantur interempti.

Iu ID. AUG.---Rome, uia Tiburtina, natiuitas sancti Laurentii archidiaconi et martyris sub Decio imperatore. Cui beatus Sixtus omnes facultates et thesauros Ecclesie, pergens ad coronam martyrii, reliquit. Quos ille munifica liberalitate debilibus et aliis pauperibus, uiduisque et indigentibus erogare curauit. Quo audito Decius Cesar fecit eum sibi presentari: et auditum tradidit eum ualeriano Urbis  prefecto, qui et ipse dedit eum in custodiam cuidam Hippolyto, et Hippolytus reclusit eum cum multis. Ibidem beatus Laurentius post sanationem Cyriace uidue, et illuminationem Crescentionis, Lucillum cecum in nomine Iesu Christi uidentem reddidit. Hoc factum audientes multi ceci, ueniebant ad beatum Laurentium, et illuminabantur. Quod uidens Hippolytus credidit, et catechizatus atque baptizatus est. Completis autem tribus diebus, in quibus ex permissu Hippolyti, iam Christiani, omnes facultates Ecclesie beatus Laurentius pauperibus expendit, presentauit se ipse in palatio Sallustiano. Decius, iratus, iussit eum exspoliari et cedi scorpionibus: postea uinctus catenis ductus est beatus Laurentius in palatium Tiberii ut ibi audiretur; et iracundia  plenus Decius iussit eum nudum cedi. Qui dum cederetur clamabat ad Cesarem: »Ecce, miser, uel modo cognosce quia non sentio tormenta tua.« Tunc Decius fustes augeri darique ad latera eius laminas ferreas ardentes iussit. Beatus uero Laurentius dixit: »Domine Iesu Christe, Deus de Deo, miserere mihi seruo tuo, quia accusatus non negaui; interrogatus, te Dominum Iesum Christum confessus sum.« Et cum diutissime plumbatis cederetur, dixit: »Domine Iesu Christe, qui pro salute nostra dignatus es forman serui accipere ut nos a seruitio demonum liberares, accipe spiritum meum.« Et audita  est uox: »Adhuc multa certamina tibi debentur.« Tunc extensus in catasta, et scorpionibus grauissime cesus, subridens et gratias agens, dicebat: »Benedictus es, Domine Deus Pater Domini nostri Iesu Christi, qui nobis donasti misericordiam, quam meriti non sumus: sed tu, Domine, propter tuam pietatem, da nobis gratiam, ut cognoscant omnes circumstantes, quia tu consolaris seruos tuos.« Tunc unus de militibus, nomine Romanus, credidit Domino Iesu Christo, et dixit beato Laurentio: »uideo ante te hominem pulcherrimum, stantem cum linteo, et extergentem tua uulnera. Adiuro te per Christum, qui tibi misit angelum suum, ne me derelinquas.« Leuatus igitur beatus martyr de catasta, et solutus, redditus est Hippolyto,  tantum in palatio. ueniens autem Romanus cum urceo, misit se ad pedes beati Laurentii ut baptizaretur: et mox baptizatus, ac se Christianum publica uoce professus, eductus foras muros porte Salarie, decollatus est. Decius autem Cesar pergit noctu ad thermas iuxta palatium Sallustii; et exhibito ei sancto Laurentio, allata sunt omnia genera tormentorum: plumbate, fustes, lamine, ungues, lecti, baculi. Et dixit Decius beato martyri: »Iam depone perfidiam artis magice, et dic nobis generositatem tuam.« Cui beatus Laurentius dixit: »Quantum ad genus, Hispanus sum eruditus uel nutritus Romanus, et a cunabulis Christianus, eruditus omni lege sancta et diuina.« Et Decius: »Sacrifica, inquit, diis, nam nisi sacrificaueris,  nox ista in te expendetur cum suppliciis.« »Mea, inquit ille, nox obscurum non habet, sed omnis in luce clarescit.« Et cum cederetur lapidibus os eius, ridebat, et confortabatur ac dicebat: »Gratias tibi ago, Domine, quia tu es Dominus omnium rerum.« Allatus est autem lectus cum tribus costis, et exspoliatus beatus Laurentius uestimentis suis, extentus est in cratem ferream, et cum furcis ferreis coriatus desuper, dixit Decio: »Ego me obtuli sacrificium Deo in odorem suauitatis, quia sacrificium est Deo spiritus contribulatus.« Carnifices tamen urgenter ministrabant carbones, mittentes sub cratem, et desuper eum comprimentes furcis ferreis. Sanctus Laurentius dixit: »Disce, miser,  quanta est uirtus Domini Iesu Christi Dei mei, nam carbones tui mihi refrigerium prestant, tibi autem supplicium sempiternum. Quia ipse Dominus nouit quia accusatus non negaui, interrogatus Christum confessus sum, assatus gratias ago.« Et uultu pulcherrimo dicebat: »Gratias tibi ago, Domine Iesu Christe, quia me confortare dignatus es.« Et eleuans oculos suos in Decium, ait: »Ecce, miser, assasti unam partem, regyra aliam, et munduca eam.« Gratias igitur agens et glorificans Deum, dixit: »Gratias tibi ago, Domine Iesu Christe, quia merui ianuas tuas ingredi,« et emisit spiritum. Mane autem primo, adhuc crepusculo, rapuit corpus eius Hippolytus, et condiuit cum linteis et aromatibus, et hoc factum mandauit Iustino presbytero.  Tunc beatus Iustinus et Hippolytus, plorantes et multum tristes, tulerunt corpus beati Laurentii martyris, et uenerunt in uia Tiburtina in predium matrone uidue, nomine Cyriace, in agro uerano, ad quam ipse beatus martyr fuerat noctu, cui et linteum dedit, unde sanctorum pedes exterserat, et ibi iam hora uespertina sepeliuerunt quarto Idus Augusti. Et ieiunauerunt agentes uigilias noctis triduo cum multitudine Christianorum; beatus uero Iustinus presbyter obtulit sacrificium laudis, et participati sunt omnes. Tunc passi sunt Claudius, Seuerus, Crescentius et Romanus, ipso die quo beatus Laurentius, post tertium diem sancti Sixti martyris.

Eodem die Rome militum centum et quadraginta  quinque.

III ID. AUG.---Rome inter duas Lauros natalis sancti Tiburtii, filii Chromatii Urbis prefecti, quem, cum esset scholasticissimus, erudierunt in fide beatus Sebastianus et sanctus Tranquillinus, ac gloriosus presbyter Polycarpus, qui ipsum in sacro fonte baptismatis innouauit, et familiam eius promiscui sexus mille quadringentos cum eo pariter baptizauit. Huius filius Tiburtius cum propter immanitatem persecutionis, et pater eius, et ingens multitudo Christianorum cum illo in Campaniam ex consilio pontificis Gaii perrexisset, amore martyrii flagrans, resedit in urbe Roma. Et cum ieiuniis et orationibus ibi cum beato Gaio papa occuparetur, quadam die transiens, incurrit in hominem qui, de alto lapsus,  ita caput et omnia membra quassatus erat, ut de sola sepultura eius agerent hi ad quos pertinere uidebatur: iuxta quem ipse accessit, et cepit dicere super eius uulnera lente orationem Dominicam et Symbolum, et ita factus est homo solidatis membris incolumis, quasi nichil ei contigisset. Tunc apprehendens parentes eius, segregauit eos a turbis, et indicauit eis uirtutem Christi: et uidens animum eorum fixum fortiter in timore Domini, perduxit eos ad papam Gaium, qui iuuenem sanatum ac Deo gratias referentem, et parentes eius pariter baptizauit. Interea dum procella persecutionis grauiter excresceret, iunxit se quidam Torquatus nomine, simulata fide, ueris Christi famulis, et egit arte quatenus orantem sanctum Tiburtium pagani comprehenderent.  Qui comprehensus, et ad Fabianum Urbis prefectum perductus, cum Christum constantissime confiteretur, iussit Fabianus ante pedes eius carbones ardentes effundi, dicens ad eum: »Elige tibi unum e duobus: aut thura in istis carbonibus diis addice, aut pedibus nudis super eos incede.« Ille autem faciens signum crucis, constanter nuda super eos ingressus est planta; et cepit dicere: »Depone infidelitatem, et disce quia solus est Deus quem confitemur omnibus creaturis dominari: nam mihi in nomine Domini nostri Iesu Christi uidetur quod super flores roseos ingrediar, quia creatura ipsa Creatoris famulatur imperio.« Cui Fabianus ait: »Quis ignorat magiam uos docuisse Christum?«  Tunc beatus Tiburtius exclamauit, dicens: »Obmutesce, infelix, et noli hanc iniuriam auribus meis facere, ut audiam te ore rabido latrantem mellifluum nomen et sanctum.« Iratus Fabianus dictauit sententiam capitalem, ut gladio interficeretur. Ductus autem gloriosus martyr Tiburtius in uia Leuicana, tertio ab Urbe milliario, uno ictu gladii percussus abscessit; et in eodem loco a quodam parente Christiano sepultus est tertio Idus Augusti.

Eodem die Rome sancte Susanne uirginis et martyris, sub Diocletiano et Maximiano imperatoribus, iudice Macedonio. Fuit autem filia gloriosi presbyteri et martyris Gabinii, fratris Gaii pape et martyris, nobili sata propagine: quam pater diligentissime nutrierat, et diuinis litteris imbuerat. Audiens itaque  Diocletianus de puella quod pulchritudine et sapientia precelleret, misit ad Gabinum quemdam consobrinum suum, nomine Claudium, et petiit eam Augusto Maximino filio suo in coniugem. Cuius petitionem et filia et patre ac precipue patruo refutante, etiam ipse Claudius a beato Gaio instructus et cum uxore sua Euprepia et filiis Alexandro et Cutia baptizatus est, et in tantum in fide conualuit, ut omnes suas facultates uenderet et pauperibus Christianis erogaret. Quod audiens Diocletianus misit fratrem eius, nomine Maximum, quid de puella Susanna ageret: qui et ipse a beatis Gaio et Gabino diligenter instructus, in Christoque baptizatus, cepit facultates suas uendere, et per quemdam suum amicum nomine Thrasonem, Christianissimum uirum, per  uicos et carceres ministrare. Quibus Diocletianus compertis misit Iulium, qui Claudium, et Maximum, et Euprepiam, que alio nomine, ex Greco et Latino composito uel interpretato, Prepedigna dicitur, et Alexandrum atque Cutiam puniret, iussitque filio suo Maximino ut abuteretur Susanna in domo sua, sicut ipsi liberet. Qui ingressus domum ubi sancta uirgo orabat, uidit nimiam claritatem super eam, et timefactus ad palatium recurrit. Quod Diocletianus audiens, misit Macedium, qui eam intra domum patris sui constringeret, illeque exspoliatam eam cepit fustibus cedere. Cumque beata uirgo in confessione Christi perseueraret, gladio percussa, spiritum incontaminatum Domino reddidit. Cuius corpus Serena Augusta, occulte Christiana, noctu collegit,  et manibus suis aromatibus conditum ac linteaminibus inuolutum posuit iuxta sanctum Alexandrum tertio Idus Augusti. Sanguinem uero maris uelamine detersit, et posuit in capsa argentea in palatio domus sue, ubi die noctuque furtiuis orationibus semetipsam Domino effundebat.

Nicopoli passio multorum martyrum.

II ID. AUG.---In Sicilia ciuitate Catina [Catana] natalis sancti Eupli diaconi, sub Diocletiano et Maximiano Augustis. Qui cum extra uelum secretarii se Christianum esset confessus, intromissus est, iubente Caluisiano consulari, in auditorium: et cum ibidem  fidem suam constantissime confiteretur, commotus ira Caluisius, iussit eum acrius torqueri, atque ad ultimum dictauit sententiam, dicens: »Iubemus Euplum iusto iudicio interfici.« Beatus uero Euplus gratias agens Deo, et flectens genua sua, facta oratione parauit ceruicem, et decollatus est tertio Idus Augusti. Cuius corpus, aromatibus conditum, sepultum est in loco uenerabili Catine [Catane] ciuitatis pridie Idus Augusti.

Eodem die passio Hilarie matris beate Afre martyris. Que cum ad sepulcrum illius excubaret, ibidem pro fide Christi a persecutoribus igni tradita est cum Digna et Emenia [Eunomia] et Euprepia, que fuerunt puelle sancte Afre.

In Historia [Istria?] sancti Iuliani cum sociis suis.

 In Syria, uico Magarito, natalis sanctorum Macarii et Iuliani, ubi multa religio conuenit monachorum.

ID. AUG.---Rome natiuitas sancti Hippolyti, qui tempore Decii imperatoris, ligatus pedes ad colla equorum indomitorum, sic per carduos et tribulos, prerupta et ardua tractus, emisit spiritum. Et Concordie nutricis eius, que ante ipsum plumbatis cesa martyrizauit. Et aliorum nouem de domo eius, qui simul decollati sunt.

Dorosylle [apud forum Sylle] sancti Cassiani. Qui cum adorare idola noluisset, interrogatus a persecutore quid artis haberet, respondit quia pueros notas doceret. Et mox spoliatus uestibus, ac manibus post terga reuinctis, statuitur in medio, uocatisque  pueris, quibus docendo exosus fuerat, data est facultas eum perimendi. At illi quantum oderunt discentes, tantum se ulcisci gaudentes, alii eum tabulis ac buxis feriebant, alii stylis uulnerabant. Quorum quanto infirmior erat manus, tanto grauiorem martyrii penam dilata morte faciebat. Scripsit Prudentius peta.

Pictauis depositio Radegunde regine, que et prius in palatio ieiuniis et orationibus atque eleemosynarum largitionibus Deo placere studuit, ac postmodum a sancto Medardo Suessionensi episcopo in monacham consecrata, adeo se hostiam uiuam Christo exhibere curauit, ut inter mille cruces quas pro eius amore sustinuit, etiam circulis ereis, a more sacrilegorum, sanctissima brachia sua constringi fecisset.  Sed easdem tribulationes remunerator fidelium etiam in presenti recompensare dignatus est, annuens ei omnia quecunque petiisset in nomine ipsius.

XuIII KAL. SEPTEMB.---uigilia assumptionis sancte Marie.

Rome depositio sancti Eusebii episcopi et confessoris, qui presente Constantio imperatore Ariano, cum fidem catholicam constantissime defenderet, et [a 1Kb] Liberium papam Ariane perfidie consensisse doleret, iubente eodem Constantio, includitur in quodam cubiculo domus sue, habente in latitudine pedes quatuor, ubi multis diebus in oratione constanter perseuerauit, ac post menses septem adhuc tamen inclusus,  decimo Kalendas Septembris dormitionem accepit. Cuius corpus collegerunt Gregorius et Orosius presbyteri, et sepelierunt in crypta iuxta corpus beati Sixti episcopi et martyris, uia Appia, in cemeterio Callixti, ubi et titulum eius scribentes, posuerunt ita: Eusebio homini Dei. Audiens Constantius quod Gregorius et Orosius sepeliuissent corpus beati Eusebii in eadem crypta ubi illud condiderat, precepit uiuum includi Gregorium: quem semiuiuum noctu Orosius presbyter excepit inde, et post paululum defunctum iuxta corpus sancti Eusebii presbyteri sepeliuit. Factaque est grauissima persecutio in catholica Ecclesia ab Arianis, sedem apostolicam tenente tunc Liberio.

Mendara Syrie natalis sancti Fortunati.

 In Africa Demetrii.

Alibi Eutychii, Pauli, Eracli [Heraclii], Possessoris, Parmi, Dissei, Herme, Prospolini, Prosalami, Hermie.

Item Heraclii cum tribus.

In Aquileia natalis sanctorum Felicis, Fortunate, uincentie.

Item alibi Eusebii, Tituli conditoris.

XuII KAL. SEPTEMB.---Assumptio beate Marie genitricis Dei. Pro quo nomine cum in ceterorum sanctorum transitu, depositio uel dormitio, aut certe natale dici soleat, quid uenerabilis Pater Gregorius Turonicus episcopus in libro Miraculorum de eadem assumptione sentiat, libet ad utilitatem legentium commemorando proferre: »Post admirabilem igitur  Dominice ascensionis gloriam, que, contrito diabolice malignitatis capite, mentes fidelium ad contemplanda celestia animauit, sancti apostoli Domini et Saluatoris nostri cum beata Maria matre eius, in unam congregati domum, omnia ponebant in medium, nec quidquam suum esse aliquis dicebat, sed unusquisque cuncta possidebat in caritate, sicut sacer apostolice actionis enarrat stylus. Post hec dispersi sunt per regiones diuersas ad predicandum uerbum Dei. Denique impleto beata Maria huius uite cursu, cum iam uocaretur e seculo, congregati sunt omnes apostoli de singulis regionibus ad domum eius. Cumque audissent quia esset assumenda de mundo, uigilabant cum ea simul. Et ecce Dominus iehsu aduenit cum angelis suis, et accipiens animam  eius, tradidit archangelo Micheli et recessit. Diluculo autem leuauerunt apostoli corpus eius, posueruntque illud in monumento, et custodiebant, aduentum Domini prestolantes. Et ecce iterum astitit eis Dominus, susceptumque corpus sanctum in nube, deferri iussit in paradisum. Ubi nunc resumpta anima, cum electis eius exsultans, eternitatis bono, nullo occasura fine, perfruitur.« Huc usque Gregorius. Quod si quem mouet quomodo idem Gregorius, in Occasu solis positus, ea que in Oriente sunt gesta compererit, ex aliis eius scriptis agnoscat quia de toto orbe ad sanctum Martinum, sicut ad philosophos, concurrebatur, et de Occiduis mundi partibus loca sancta in Iudea frequentabantur.  Quod etiam usque ad hec Nortmannorum tempora iugiter actitari solebat. Sed ne idem catholicus et uenerabilis Pater contra Apostolum sensisse uideatur, ubi ait: Christus resurrexit a mortuis, primitie dormientium. Quoniam enim per hominem mors, et per hominem resurrectio mortuorum. Et sicut in Adam omnes moriuntur, ita et in Christo omnes uiuificabuntur, unusquisque autem in suo ordine, primitie Christus, deinde hi qui sunt Christi in aduentu eius . Sciendum quia uel hec specialis assumptio corporis uenerande genitricis Dei Marie, uel eorum qui cum Domino surrexisse leguntur, et in celum ascendisse creduntur, apostolicam auctoritatem magis adiuuant quam impugnant. Quoniam et corpus illud, de quo Deus incorporari uoluit, citius  in celum subleuari decuit, et illos uere resurrectionis et ascensionis nostre testes preisse, procul dubio constat. De quibus quia doctissimi tractatores uidentur inter se dissidere, non est meum in tam breui opusculo definire. Hoc tamen certissime cum uniuersali Ecclesia et credimus et confitemur, quia si reuerendissimum illud corpus ex quo Deus est incarnatus, adhuc alicubi in terra celatur, reuelatio utique ipsius ad destructionem Antichristi reseruatur.

Eodem die in Nicomedia natiuitas sanctorum Stratonis, Philippi et Eutychiani, cum sociis eorum.

Rome sancti Tharsicii martyris. Quem pagani cum inuenissent Christi corporis sacramenta portantem, ceperunt discutere quid ageret et quid gereret.  At ille, indignum iudicans porcis prodere margaritas, tandiu fustibus ac lapidibus cesus est, quo usque spiritum exhalaret. Et reuoluto eius corpore sacrilegi discussores nichil potuerunt in eius manibus uestimentisque inuenire sacramentorum Christi. Christiani autem collegerunt corpus eius, et sepeliuerunt in cemeterio Callixti uia Appia.

XuII KAL SEPTEMB.---In Nicea Bithynie natiuitas sancti Ursatii confessoris sub Licinio persecutore. Qui deinde, relicta militia, solitariam uitam in quadam turre prefate urbis egit, tantisque uirtutibus claruit, ut et demones expulisse et ingentem draconem orando interemisse legatur. Scriptum in libro quinto Historie ecclesiastice Tripartite.

Rome sancte Serene uxoris quondam Diocletiani  Augusti.

In Alexandria natiuitas sanctorum Orionis, Aemilii, Agnati.

In Perside Thyrsi cum sociis suis.

XuI KAL SEPTEMB.---In Cesarea Cappadocie natiuitas sancti Mamme siue Mammetis. Qui temporibus Aureliani tyranni, quando persecutio maxima fuit Christianis, cum puer esset decem annorum, relictis omnibus, fugit in montem cum pecoribus suis, que ibidem pascebat et eorum lacte uescebatur. Ubi uisitatio diuina super illum uenit, eique presignauit qualiter pro Christi nomine pati deberet. Cum ergo fere siluestres ad eum uenirent, ipseque sedens quotidie Euangelium legeret, mansuetissime  circa eum uersabantur, earumque lacte seruus Dei et se et alios pauperes in alimoniis iuuabat. Cum audisset hoc Alexander preses eum inter feras communiter uiuere, magice arti illud deputauit: uocatumque ad se multis tormentis afflixit, hoc est, equuleo suspensum torsit, et in caminum ignis ardentem misit, sed in nullo eum ignis ledere potuit. Postea iussit eum lapidari, in tantum, ut pene totum corpus illius lapidibus operiretur. Quem persecutor mortuum credens, secessit. Sed Dominus, martyrem suum illesum seruans, postea sua uocatione ad celestia regna eum arcessiuit; sicque in pace animam reddens, ad eternam requiem migrauit.

In Africa sanctorum martyrum Liberati abbatis, Bonifacii diaconi, Seruii [Serui] et Rustici subdiaconorum,  Rogati et Septimini [Septimi], monachorum et Maximi pueri. Qui persecutione Wandalica, iussu crudelissimi atque impiissimi regis Henrici [Hunnerici] de territorio Caspensis ciuitatis, ex habitaculo monasterii abstracti, atque ad urbem Carthaginensem perducti sunt. Ubi pro confessione catholice fidei et unici baptismatis defensione primo carcerali custodie mancipati, et crudelibus ferri ponderibus arctati, tenebrosis deputati sunt locis. Ubi cum die ac nocte Christianissimum populum in fidei constantia roborarent, iussit tyrannus, furore succensus, nauem lignorum manipulis adimpleri, atque in ea omnes pariter alligatos, in medio pelagi igne supposito concremari. Cumque pro uoluntate nefandi regis uel crudelium ministrorum, extensis eorum manibus  et pedibus eleuatis, ignis fuisset lignis iniectus, statim imperio diuino, uidentibus cunctis, exstinctus est. Et dum sepius reuocaretur, iterum atque iterum exstinguebantur globi flammarum. Unde magis tyrannus furore simul et pudore repletus, iussit eos remorum uectibus enecari, et ita singulos in modum canum cerebris comminutis exstingui: sicque speciosum cursum certaminis sui, coronante Domino, perfecerunt. Corpora eorum in mare iactata, sed eadem hora illesa littoribus reddita, et a Christiano populo reuerenter sublata, preeunte clero cum hymnis solemnibus condita sunt in monasterio continuo [pro contiguo] basilice, quod dicitur Celerine. Scribit beatus uictor Africanus episcopus in Historia eiusdem Wandalice persecutionis: quam et ipse  cum ceteris sustinuit, et fideli atque illustri stylo digessit.

In Alexandria Orionis.

XIu KAL. SEPTEMB.---Apud ciuitatem Prenestinam, milliario ab Urbe tricesimo tertio, natalis sancti Agapiti martyris sub Aureliano imperatore, preside Antiocho. Qui cum esset annorum quindecim, et pro amore Christi martyrio ferueret, iussu imperatoris tentus, et primo neruis crudis diu cesus, deinde presidi ut impelleretur sacrificare traditus est. Qui in durissimo atque obscurissimo carcere eum reclusit, et per quatuor dies ei cibum omnem negauit: inde cum de carcere presidi fuisset exhibitus, prunas ardentes super caput eius iussit imponi.  Sed cum gratias Deo martyr ageret, flagellis est cesus, et nudus suspensus capite deorsum uerso, acri subter fumo facto, cum diceret presidi: »Sapientia tua et uanitas tua in fumo laboret,« iterum flagellis ceditur à quatuor sibi inuicem succedentibus, deinde bullientem aquam super uentrem eius ministri diaboli effuderunt. Interea iudex, de tribunali suo cadens, collectus a ministris in lecto reclinatur, et sentiens Dei uirtutem in martyre, post modicum tristem animam amisit. De beato uero Agapito renuntiatum est imperatori, qui beatum uirum leonibus iussit proiici; sed mansuefacte fere, pedibus martyris ad lambendum se inclinauerunt. Hoc uidentes sceleris ministri, tulerunt de medio sanctum martyrem, et uenerunt contra ciuitatem  Prenestinam, ubi sunt due columne et ibi eum gladio percusserunt sub die . . . . . . . . . . . . . . . . . . . . . . . . . . . . . . . . . . .


caput eius sicut mons est ante me, unde totus contremisco. Traditur ergo aliis, et gaudio repletus, manus suas aqua lauit, genua flexit, ceruicem ad terram humiliauit, orationem ad terram fudit, martyrium suscepit.

Apud Capuam natiuitas sancti Rufi martyris, docti et baptizati a beato Apollinare.

Tomis sanctorum martyrum Marcellini tribuni, et uxoris eius Mannee, et filii ipsius Ioannis, et Serapionis clerici, et Petri militis.

In Galliis, ciuitate Arelatensi, sancti Cesarii episcopi  et confessoris.

Apud Augustodunum sancti Syagrii episcopi et confessoris.

u KAL. SEPTEMB.---Beatissimi Hermetis martyris. Qui cum esset prefectus, ab Alexandro pontifice et martyre baptizatur, filiique eius et familia cum illo; deinde ab Aureliano imperatore trusus in carcerem, tribunum Quirinum cum omni domo sua ad fidem conuertit. Quod audiens Aurelianus, beatum Hermen [Hermetem] decollari precepit.

Eodem die, in Africa, depositio sancti Augustini episcopi, mirabilis in omni scientia uiri. Qui de heresi Manicheorum ad Christi gratiam Ambrosii episcopi doctrina conuersus, Hipponensi Ecclesie dignissimus preficitur antistes. Huius uenerabile corpus,  prius de sua ciuitate propter barbaros Sardiniam translatum, nuper a Luitprando rege Longobardorum Ticinis relatum atque honorifice conditum est.

Eodem die Emmonie, que est ciuitas prouincie Carnie, passio sancti Pelagii martyris. Qui tempore Numeriani imperatoris, agente uelasio [Euilasio] iudice, pro fide Christi primo ferri pondere collo manibusque grauatus, in carcerem truditur: eductus uirgis uerberatur, dein fustibus ceditur, postea equuleo suspensus, ungulis laceratur, oleo bulliente uentrem infunditur, super fragmenta testarum, ligatis manibus ac pedibus, protrahitur, postremo capite truncatur.

 Eodem die, Brillatensi oppido, natiuitas sancti Iuliani, qui a persecutoribus ob Christi confessionem, desecto gutture, necatus est.

Constantinopoli sancti Alexandri episcopi et confessoris, cuius uirtute orationis Arius crepuit medius, et diffusa sunt omnia eius uiscera in terram.

Eodem die apud Santonas sancti uibiani [uiuiani] episcopi.

Iu KAL. SEPTEMB.---Rome Sabine martyris, que passa est, Adriano imperante, sub prefecto urbis Elpidio, omnesque eius facultates dominicis uel publicis titulis insignantur [assignantur]. Sepulta est autem in monumento in quo ipsa composuit fidei sue magistram beatam martyrem Seraphiam, ad arcum Faustini, iuxta aream uinditianam, in oppido uindinensi.

 Eodem die decollatio sancti Ioannis Baptiste, qui primo in Samaria conditus est, nunc in Alexandria. Porro caput de Hierosolymis ad Phenicis urbem Edissam delatum est.

III KAL. SEPTEMB.---Rome, uia Ostiensi, Felicis et Adaucti martyrum. Hic Felix cum ad diuersorum deorum imagines duceretur compellendus sacrificare, Serapis, Mercurii et Diane exsufflans statuas deiecit. Pro qua re suspensus est in equuleum, et de patibulo uiuens depositus, iussus est decollari. Cumque eo duceretur, obuius est ei quidam Christianus, qui diuino instinctu subito exclamauit: »Et ego ipsum quem hic sanctus presbyter confitetur, Dominum Iesum Christum colo.« Mox et ipse comprehensus cum  beato Felice decollatus est. Hunc postea Christiani, quia nomen eius ignorabatur, Adauctum appellauerunt, quia martyri Felici auctus sit ad coronam; ipsique pro fidei confessione corona martyrii sit aucta.

II KAL. SEPTEMB.---Treuiris sancti Paulini episcopi et confessoris. Qui tempore Ariane persecutionis a Constantio imperatore ob catholicam fidem exsilio relegatus, et in eo usque ad mortem fatigatus, apud Africam beate passionis accepit coronam.

Eodem die apud Athenas beati Aristi [Aristidis], fide sapientiaque clarissimi, qui Adriano principi de religione Christiana libros obtulit, et quod iehsu Christus uerus esset Deus, presente illo, iucundissime perorauit.



SEPTEMBER. September habet dies XXX, lun. uero XXIX.


KAL. SEPTEMB.---Iesu Naue et Gedeon.

Eodem die natalis sanctissime uirginis uerene, Thebee genere, que a parentibus suis cuidam episcopo Cheremoni, qui et postmodum martyrio coronatus est, ad imbuendum commendatur: deinceps ad inferiorem Aegyptum cum aliis fidelibus profecta, beate se legioni, id est Mauritio et sociis suis, qui tunc temporis, quasi Diocletiano et Maximiano militaturi ibidem commanebant, Christi uirgo Italiam uenire desiderans, coniunxit. Mediolanum ergo perueniens, locaque in quibus sancti martyres continebantur  inquirens eis quoque pietatis opera, ipsa etiam martyrium optando subministrans, a quodam sancto uiro Maximo ibi detenta subsistit. Audiens denique sanctam Thebeorum legionem, eumque quem unice deligebat uictorem, martyrio consummari, per Alpina iuga ad Acaunum [Agaunum] rem experitura pertendit. Inde iuxta Ararium fluuium, non longe a castro Solodoro, sub districtione mirabili ieiuniorum, uigiliarum, orationum, dies et noctes continuans, habitauit. In quodam igitur specu arctissimo, tempore se aliquanto carnem maceratura inclusit. Unde non longe anus quedam Christiana habitabat, et quidquid sacra uirgo operari poterat mulier predicta uendidit, ac de hoc sancte Dei uictum exhibuit. Nam sacrilegus adhuc paganorum  cultus Alamannos obtinuit. Signa igitur quam plurima Domino per famulam suam operante, Alamanni ad fidem Christi commoueri ceperunt. uirginis itaque fama in tantum miraculis prodentibus excreuit, ut mater uirginum effecta, discretione pietatis omni populo uenerabilis existeret. Cuius laudabili uite diabolus inuidens, quemdam tyrannum sub potestate Romani nominis inflammauit, qui uirginem Dei multipliciter affectam, publice custodie mancipauit. In quo ei ergastulo iuuenis quidam eximii splendoris apparuit, quem quis esset interrogat. Ille cum se Mauritium esse responderet, illico purpuratorum septus multitudine, ab oculis uirginis orationem implorantis eximitur, et eadem nocte tyrannus ualidissima febre correptus, sed uirginem ad se  uocans, per eius orationem continuo sanatur, sicque cum laude omnium ad locum uirginum remittitur. In quo cum die quodam panis defecisset, querimonia de hoc exoritur. Illa sorores de diuina commonens largitate confidere, in orationem pro imminentis necessitatis causa prosternitur, et ecce inopinato quadraginta sacci, mundissime pleni farine, ad ostium cellule reperiuntur, ex quibus per annos aliquot congregatio illa sustentabatur. Cumque iam finis sibi uite appropinquaret, infirmata corpore, non autem propositi sui rigorem deponens, lectulo decubuit. Et dum obitus sui terminum prestolatur, adest Dei genitrix uirgo Maria, innumerabiles uirginum choros precedens: quam uerena tota deuotione intendens, et unde hoc mereretur,  interrogans, ab eadem Dei genitrice audiuit: »ueni, inquit, ut ab eo cui fideliter seruiisti, remunereris.« Quo dicto, beata illa anima corpus reliquit. Sepulta est autem beata uirgo in loco qui Zurzacha uocatur.

Apud Capuam natiuitas Prisci martyris, qui unus fuit ex antiquis Christi discipulis.

Eodem die apud Senonas Lupi episcopi, sanctitate et miraculis illustris.

Item apud Cesaream Cappadocie Longini militis et martyris, qui dicitur lancea latus Domini aperire. Hic cum postea ab apostolis baptizaretur, ab Octauo preside comprehensus, lingua abscissa dentibusque excussis, capite pro Christo truncatur. Simul  cum eo coronatus est Aphrodisius commentariensis, qui etiam post abscissionem lingue Christum expedite loquebatur.

Iu NON. SEPTEMB.---Natiuitas sancti Iusti Lugdunensis episcopi. Qui clam episcopatum relinquens, ad Aegyptum migrauit, comitante se quodam lectore, cui nomen erat uiator. Ibidem igitur per aliquot annos monachis associatus, uitam in sancta conuersatione finiuit. Corpus eius a religiosis ciuibus Lugdunum cum ossibus sancti uiatoris ministri ipsius delatum, in basilica septem Fratrum Machabeorum.

Eodem die, in prefata urbe, Elpidii eiusdem ciuitatis episcopi.

Apud Apamiam beati Antonii martyris.

 III NON. SEPTEMB.---Rome Seraphie uirginis, passe sub Adriano imperatore, iudice Berillo. Hec, Antiochena genere, apud sanctam manens Sabinam, rapitur et presidi exhibetur. Qui cum ab ea fidei uerbis increparetur, iratus preses, iussit eam duobus tradi iuuenibus, quorum lasciuia uirgo corrumperetur. Qui ut eam contingere tentabant, subito terra prostrati ceciderunt exanimes. Iterum uirgine adducta, deportati sunt et iuuenes ante presidem. Ad quos uirgo cum oratione accedens, erexit illos in statu suo. Post hec iussu presidis fustibus ceditur, et excussa ex his assella in oculum tyranni insiluit, et protinus eum luscum effecit. Qui data sententia gladio eam percuti iubet. Que sepulta est iuxta collegam suam Sabinam.

 II NON. SEPTEMB.---Moysi prophete. Et apud Ancyram Galatie sanctorum martyrum Rufini, Siluani et uitalici.

Cabillone natiuitas sancti Marcelli martyris. Qui temporibus Antonini ex numero quinquaginta martyrum Lugduni in ergastulum proiectorum, patefactis diuinitus claustris exiens, hominem a quo hospitio susceptus est cum omni domo sua conuertit ad Dominum; et postea Cauillonem [Cabillonem] ueniens, a Prisco preside multis cruciatus tormentis, erectus, in terram cingulotenus defossus est, et sic tertia die Deo reddidit animam.

NONIS SEPTEMB.---uictorini martyris in suburbano Rome. Hic cum fratre suo Seuerino, sub mutua caritatis seruitute, qua diutius alterutrum sibi famulabantur,  in tanto uirtutis prouectu excreuit, ut post erogatam pauperibus substantiam, post longam seruitutem, qua alter alteri nudus ac solus famulabatur, eremi pro Deo solitudinem ingrederetur. Cumque in hac omni se uirtutum studio exerceret, ecce demon in forma mulieris ante ostium se uiri, huiusmodi eiulatus emittens, proiecit: »Heu me, inquit, miseram, siluis erroneam, tenebris uagam, bestiis deuorandam! Eripe me, quisquis es huius loci incola, quia si uictura sum, tuum erit, si moritura, tuum.« Hec et alia miserabiliora uociferanti uictorinus aperit ianuam. Post modicum, inter alios motus corporis, pedem imago protendit, hominem Dei tetigit, noxium calorem incussit, uulnerauit,  prostrauit. Exclamat iam uictum uictorem uictor diabolus: »Quid agis, inquit, perfectissime uir? Cur iungeris alteri, qui a fratre recessisti?« Post multa iactantie irrisionisque improperia, ex oculis decepti diabolus euanuit. At ille, quia ceciderat, uelut exanimis effectus est. Tandem in se reuersus, ad fratrem Seuerinum repedauit, primo pudore conticuit, dein causam aperuit, ipseque sibi penam constituit. Findens namque arborem, manusque per fissuras inserens, et cuneis pessulans, cicatricem arboris clausit. De qua pena nec episcopo, cui res a fratre suo innotuit, ut eximeretur consensit, sed in eadem toto triennio perdurauit; Dominica tantum die modicum panis et aque, coactus a fratre, percepit, qui etiam ieiunio se simili pro germano macerauit.  uix deinde per episcopum a supplicio abstractus, sub omni religione sanctitatis uitam duxit, et postmodum Amiternine urbis episcopus eligitur. Procedente uero tempore, imperante Nerua, ab Aureliano iudice diutius tormentis examinatus, apud locum qui Cotialis appellatur, in putentes et sulphureas aquas, capite deorsum, per tres horas suspensus teneri iussus est. Quod cum per triduum ageretur, martyrio coronatus migrauit ad Dominum.

Item Rome sancti Herculani.

Capue, Quinti, Acontii et Donati, Eutychetis et Maronis.

uIII ID. SEPTEMB.---Natiuitas sancti Magni confessoris, discipuli et comitis beati Galli, mirabilis atque sanctissimi uiri.

 Item Zacarie prophete, et natalis Onesiphori apostolorum discipuli.

Apud Africam natalis sanctorum confessorum et episcoporum Donatiani, Presidii, Mansueti, Germani, Fusculi, qui persecutione Wandalica, iussu Hunnici [Hunnerici] regis Ariani, crudeliter fustibus cesi, exsilio damnati sunt. Inter quos etiam episcopus, nomine Letus, incendio consumptus est. Tunc idem tyrannus una die uniuersas Africe clausit ecclesias, omnemque episcoporum substantiam suis episcopis condonauit.

uII ID. SEPTEMB.---Apud Nicomediam natiuitas sancti Ioannis, nobilitate, honore ac seculi dignitate illustris. Qui sub Maximiano et Diocletiano librum impie legis eorum, fidei calore succensus, inspectante  populo, minutatim discerpsit. Quod cognoscentes tyranni, omni eum crudelitatis genere iusserunt torqueri. Sed carnifices usque dum uiscera eius defecissent, in sanctum martyrem furentes, ne tristem quidem eum penis efficere potuerunt.

uI ID. SEPTEMB.---Natiuitas sancte Dei genitricis Marie.

Eodem die apud Nicomediam sancti Adriani martyris cum aliis uiginti tribus. Quorum passio licet ubique habita lectitetur, aliquid tamen breuitatis mihi causa de his memorandum uidetur. Beatissimus igitur martyr Adrianus temporibus Maximiani prior officii erat. Qui cernens quam multa suppliciorum acerba sancti Dei paterentur, inquirit cuius  mercedis gratia talia facerent. Qui cum uiginti tres martyres ob indefectiuam et inenarrabilem celestis regni iocunditatem martyrium se ferre dixissent, illico exsiliens, stetit in medio eorum, et adnotatus est inter confessores et athletas Dei. Audiens Maximianus inter nomina sanctorum Adrianum recitari, iussit eum, ferro uinctum, cum reliquis sanctis ad carcerem pertrahi. Erat autem ipse annorum uiginti nouem. Quod audiens uxor eius, nomine Natalia, Christianissima, gaudio plena cucurrit ad carcerem, et inter multa hortamenta, suadebat ei ne propter aliquam terrene dignitatis gloriam, aut propter pene metum imminentis consortio se martyrum subtraheret. Qui iratus contra Adrianum, tam crudeliter eum cedi precepit, ut apertis costis uiscera  apparerent. Rursum cum aliis in carcerem truditur. Quibus denuo, consumptis pene carnibus, eductis, iussum est ut uecte magno ferreo tibie eorum confringerentur. Confractis ergo cruribus omnium, pedibusque incisis, etiam manus Adriano abscissa est. Quibus ita Christo transmissis, Natalia Byzantium nauigans, quo sanctorum delata sunt corpora, et ipsa post aliquot dies obdormiuit in Domino.

u ID. SEPTEMB.---Passio sanctorum martyrum Dorothei et Gorgonii apud Nicomediam, sub Diocletiano imperatore. Hi officiorum que intra palatium exhibebantur, magistri erant, et cubiculi regalis prepositi. Qui Christiane fidei sectatores, cum die quadam aliquem uiderent martyrem suppliciis immaniter lacerari: »Cur, aiunt, imperator, in  hoc persequeris, cuius nos quoque cultores existimus?« Quos ille in medium accersens, iussit appendi, flagris laniari, sale et aceto profundi, ac deinde craticule torquendos imponi, et ad ultimum laqueo suspensos strangulari.

In Sabinis, milliario ab Urbe tricesimo, natalis sanctorum Hyacinthi, Alexandri, Tiburtii martyrum.

Eodem die Sergii pape, qui sedit Rome annis tredecim. Hic inuenit mire magnitudinis de cruce Christi portionem in beati Petri sacrario. Hic statuit in tempore fractionis Dominici corporis Agnus Dei cantari; et ut diebus annuntiationis Domini, dormitionis ac natiuitatis sancte Marie et S. Simeonis, quod Hypapanti Grece dicitur, litanie  exeant a S. Adriano, et ad sanctam Mariam populus occurrat.

Iu ID. SEPTEMB.---Apud Africam natalis sanctorum episcoporum Nemesiani, Felicis, Lucii.

Item Felicis, Littei, Polyani, uictoris, Iaderis et Datiui. Qui sub Decio [Gallieno] et ualeriano pro fide Christi grauiter fustibus cesi, compedibus uincti, et ad fodienda metalla deputati, martyrium consummauerunt.

Eodem die in Calchidona [Chalcedone] SS. Sosthenis et uictoris, qui cum beata Euphemia pro Christi nomine decertaret, trusi sunt in carcerem. Inde producti ad stipitem religantur: deinde ursi et ferocissimus leo in eos dimittitur; sed cum  nullatenus a bestiis lederentur, Priscus proconsul illos concremari decernit: interea orationi incumbentes dato sibi pacis osculo, spiritum emiserunt.

III ID. SEPTEMB.---Natiuitas sanctorum martyrum Felicis et Regule sororis eius. Quorum festiuitas quia solemnis apud nos ueneratur passionisque eorum conscriptio pluribus nota habetur, scriptis superaddere-scripta, non opus mihi esse uidetur. Hoc tantum dicere sufficiat quod predicti martyres, de consortio Mauritii et sociorum eius, per uasta eremi, que Darona uocatur, tendentes, in partes Germanie deuenerunt, et in quodam loco iuxta fluuium Lindimacum subsistentes, uigiliis precibusque cum omni pietatis studio operam  dabant. Dum hec a sanctissimis agerentur germanis, adsunt nuntii ab impiissimo Maximiano directi, ut sanctos Dei uel idolis sacrificare compellerent, uel tormentis eos uariis punire non differrent. Beati igitur martyres sacrilegis petitionibus fiducialiter resistentes, sociosque se sanctorum Mauritii, Exuperii, Candidi ac uictoris confitentes, in ferreas rotas igne candentes alligantur, et ineffabilibus insuper tormentis excruciantur. Ac beatissima Regula super feruentem picem imposita est, cui etiam bulliens plumbum ad potandum a carnifice dari est preceptum. Cumque nullis suppliciorum acerbitatibus a Christo diuelli potuissent, iussa sunt eis capita amputari. Quo facto, truncati martyres abscissa capita suis  manibus baiulantes a loco ubi decollati sunt cubitis quinquaginta deportauerunt.

Eodem die uia Salaria, cemeterio Basille, Proti et Hyacinthi martyrum, qui erant eunuchi beate Eugenie uirginis. Qui aliquanto tempore apud Egyptum in monasterio seruorum Dei conuersati, deinde cum beatissima uirgine Romam reuersi, sub Gallieno imperatore pro fide Christi durissime uerberantur, ac deinde pariter decollantur. Quomodo uero beata Eugenia propter Deum masculum se simulans uitam sanctissimam duxerit, ac a Niceto prefecto detenta, simulacrum Diane in puluerem orando redegerit, qualiter etiam scapulis eius ingenti saxo astricto, in Tiberim precipitata passionis sue compleuerit agonem, liber Gestorum  eius sufficienter exponit.

II ID. SEPTEMB.---Apud urbem Ticinum, que et Papia, sanctorum confessorum Syri et Hyuentii [Iuuentii]. Qui a beato Hermagora Aquileiensi pontifice, discipulo beati Marci euangeliste, illuc directi, post continuas instantissimasque predicationes ac plurimorum miraculorum uirtutes in pace quieuerunt.

ID. SEPTEMB.---Apud Alexandriam Aegypti, Philippi episcopi et martyris. Qui primum prefectus fuit, sed deinde, diuina ascitus gratia, episcopatum accepit, et sub uolusiano atque Gallieno a Perennio prefecto occisus, martyrii adeptus est palmam.

 Eodem die sancti Aniani presbyteri et abbatis monasterii sancti Romarici, qui mire abstinentie et anachoretice uite sectator, illustrem miraculis et uirtutibus duxerat uitam.

XuIII KAL. OCTOB.---Rome in cemeterio Callixti natalis sancti Cornelii episcopi, qui sub persecutione Deciana Centumcellis exsilio deputatus est. Postea Decio exhibitus, cum nullo a fide catholica posset deflecti, iussus est decollari: cumque duceretur, rogatus uisitauit uxorem militis Cerealis, que quinque annis paralytica iacens, orante sancto Cornelio, erecta et sanata est. Quo uiso, multi baptizati sunt, et cum beato Cornelio trucidati, numero uiginti et unus: et Cerealis cum sua uxore Salustia.

 Eodem die apud Africam beati Cypriani episcopi et martyris, qui sub ualeriano et Gallieno, agente Aspasio proconsule, in exsilium mittitur, et postea de exsilio reuocatus, a Maximo proconsule, qui Aspasio successerat, ob insuperabilem fidei constantiam gladio percussus, migrauit ad Dominum. Passi sunt autem cum eo Crescentianus, Auctor [uictor], Rosula et Generalis. Cuius ossa cum sancto capite sancti Pantaleonis, membrisque Sperati martyris, legati Caroli Magni imperatoris, ab Aaron rege Persarum reuersi, secum ex Oriente deportauerunt. Quas beatorum martyrum reliquias, ab imperatore concessas, Lugdunensis episcopus in sua collocauit ciuitate.

Eodem die exaltatio sancte crucis: que ab Helena  inuenta, ita per medium secta est, ut et crux Hierosolymis conseruata, et crux Constantinopolim sit deportata. Post multa temporum curricula, Persarum gens cum rege suo Chosdre multas Romanorum prouincias deuastantes, etiam Hierosolymam inuadunt. De qua plurimis ornamentorum insignibus ablatis, crucem quoque Dominicam abducunt. Quam Chosdre in turrem argenteam constituit, sibique in eadem turri sedem ex auro parauit, in qua uelut collega Dei sedere consueuit. Heraclius igitur Romanus imperator contra Persas bellum aggressus, occiso Chosdre, uenerabile lignum cum magna ueneratione reportauit: et in eodem die cecis, paralyticis, leprosis, demoniacis pluribus sanatis, etiam mortuus uitam  recepit.

XuII KAL. OCTOB.---Natalis sancti Nicomedis martyris, quem Flaccus comes, quia corpus sancte Felicule martyris sepeliuit, et quia idolis sacrificare contempsit, eatenus plumbatis cedi iussit, donec uitam finiret, corpusque eius in Tiberim precipitatum, a diacono suo collectum et honorifice sepultum est.

Eodem die in territorio Cauillonensi [Cabillonensi] natalis sancti ualeriani martyris.

XuI KAL. OCTOB.---In ciuitate Chalcedone natalis sancte Euphemie. Hec sub Diocletiano imperatore cum aliis quadraginta nouem tradita est proconsuli Prisco, et post carceres ac tormenta  rotarum, post uerbera et ignes, lapidumque angularium pondera, post secures et sartagines igneas, in theatrum ducitur, ac leonibus et bestiis obiicitur. Tunc beata uirgine orante una bestiarum accessit, morsumque sancto eius corpori infixit, et ita sancta Dei animam emisit.

Eodem die Rome sancte Lucie et Geminiani. Que beata uidelicet Lucia cum triginta et sex annis in laudabili uirginitate Deo seruiret, accusata est a filio suo Euprepio, et coacta ut idolis sacrificaret, imperatore Diocletiano, iudicibus Apofrasio et Megasio. Quod facere contemnens, post carcerem et seuissima uerbera missa est in ollam pice et plumbo feruentem; de qua illesa egrediens, onerata ferro et plumbo per plateas trahitur  ciuitatis, et cum pertransisset domum cuiusdam potentis nomine Geminiani. idem uir celesti miraculo instinctus , peruenit ad locum ubi sancta Dei torquebatur, et petens baptismum, cum illa pariter gladio trucidatus est.

Xu KAL. OCTOB.---In Britanniis Socratis et Stephani.

Nouioduno, ualeriani, Macrini et Gordiani.

Rome natiuitas sancti Iustini presbyteri, qui a beato Sixto ordinatus est, eique beatus Laurentius pedes lauans, suis se orationibus commendauit. Idem Iustinus corpora sanctorum Hippolyti, Concordie, Irenei, Abundii et Cyrille filie Decii imperatoris, sepulture tradidit, et in persecutione Decii,  Galli et uolusiani, confessionis gloria insignissimus fuit.

Item Rome Narcissi et Crescentionis martyrum.

Tungrensi diecesi natalis sancti Landeberti [Lamberti] episcopi. Qui dum regiam domum zelo religionis accensus, increpasset, intra domum ecclesie occiditur: cuius sepulcrum crebris miraculorum ostensionibus illustratur.

XIu KAL. OCTOB.---Natiuitas sancti Methodii, Olympi Lycie, et postea Tyri episcopi, qui sub Diocletiano in Ebacide [Chalcide] martyrio coronatus est.

uienne sancti Ferreoli. Qui cum esset tribunitie potestatis, pro fide Christi crudelissime uerberatur, catenis ligatus in carcerem truditur; unde Dei nutu  solutis uinculis educitur, et postea ab insequentibus, ad Briuatense territorium perductus, capite detruncatur.

XIII KAL. OCTOB.---In Neapoli Campanie ciuitate, natalis sancti Ianuarii, Beneuentane ciuitatis episcopi, Sosii diaconi Mensenatis [Misenatis] ciuitatis, et diaconi Festi, et lectoris Desiderii. Qui cum ducerentur ad mortem, uiderunt inter alios Proculum Puteolane ciuitatis diaconum, et laicos duos, Eutychen et Acutium, qui interrogauerunt quare iusti iuberentur occidi. Quos iudex, Christianos esse intelligens, decollari iussit cum illis.

Eodem die in Palesna [Palestina] natalis sancti Marci [Elie], Palei [Pelei] et Nili episcoporum,  qui persecutione Diocletiani cum plurimis clericis pro Christo igni consumpti sunt.

Apud Niceriam [Nuteriam] sancti martyris Felicis et Constantie, qui sub Nerone passi sunt.

In territorio Lingonice ciuitatis sancti Sigonis [Sequani] presbyteri.

XII KAL. OCTOB.---In Cyzico natalis sancte Fauste uirginis et Euilasii sub Maximiano imperatore. Quam idem Euilasius primus palatii iussit rasam decaluari, dein suspensam torqueri, loculosque afferri, immissam etiam illam atque infixam quasi lignum mediam secari. Quod cum carnifices efficere non possent, nec serris eam ledere, stupens Euilasius Christo credidit. Hoc ubi imperator comperit,  iussit Euilasium suspensum acrius torqueri, Faustam uero nudam de carcere educi, et ei caput terebrari, ac claues infigi, faciem quoque ac totum corpus clauis impleri: post hec sartaginem igniri, que illa psallente refriguit. Inter hec celesti uoce uocati, tradiderunt spiritum.

XI KAL. OCTOB.---Natalis sancti Mathie apostoli et euangeliste, cuius passionis historia circumquaque frequentatur.

X KAL. OCTOB.---In Hispaniis [Galliis] urbe Siduno [Seduno], loco Acauno [Agauno], sanctorum martyrum Mauritii et sociorum eius. Qui ab Oriente de Thebis ciuitate profecti, sub Maximiano imperatore, cum legione sua sex millium et sexcentorum numero uirorum pro fide Christi trucidati sunt. Hi  in auxilium Maximiano accersiti uenerunt, sed cum in sacrilegio illum sequi contempsissent, ut ceteros post se facilius inclinaret, decimum quemque ex eis in oculis eorum iugulari precepit. Que decimatio cum bis ab interfectoribus exerceretur, et reliqui nichilominus in sententia perstarent, una et simili interfectione, sponte sua colla submittentes omnes trucidantur. Maximianum autem digna perculit pena. Genero enim suo Constantio insidiari deprehensus, strangulatur, et teterrimo supplicio affectus, impiam uitam morte digna finiuit.

IX KAL. OCTOB.---Sosii diaconi, de quo decimo tertio Kalend. Octobris inuenies.

Eodem die Thecle uirginis, apud Seleuciam quiescentis, que de ciuitate Iconio a beato apostolo  Paulo instructa est. Quam mater eius cernens Christianam et nuptias repudiantem, accusauit apud iudicem. Adducta itaque sancta Thecla in pyram immittitur, et facto crucis signo, pluuia erumpens, flammas exstinxit. Postea leonibus et ursis nudata iterum iterumque obiicitur: de quibus diuina uirtute protecta, in fossam aqua et serpentibus plenam immergitur, de qua nichilominus eam gratia diuina illesam eduxit. Alligatur deinceps duobus ferocissimis tauris, ferro candente, ut eam decerperent, stimulatis: qui, funibus disruptis, huc illucque disiecti, martyrem relinquunt illesam. Tunc dimissa uirgo, Tryphenam religiosam feminam, que et martyrio eius adfuit, cum omni domo eius in fide Christi  confortans, uenit Seleuciam et ibi in pace quieuit.

uIII KAL. OCTOB.---Conceptio sancti Ioannis Baptiste.

Augustoduno sancti Andochii presbyteri, Thyrsi diaconi et Felicis. Qui a Polycarpo episcopo ad docendum Galliam directi, Aureliano imperatore, flagellis cesi, in ignem missi, uersis manibus suspensi, et ad ultimum uectibus in colla percussi, martyrium compleuerunt.

uII KAL. OCTOB.---Natiuitas beati Cleophe, cui Dominus post resurrectionem in uia apparuit.

uI KAL. OCTOB.---Sanctorum martyrum Cypriani episcopi, et Iustine uirginis. Scholasticus quidam,  Agladius nomine, apud Antiochiam uidens beatam Iustinam, exarsit in concupiscentia eius, et promisit Cypriano mago duo talenta auri si uirginem Iustinam in illius amorem excitaret. Cyprianus magus, conuocatis demoniis, cepit agere ut per eos sancta Dei seduceretur; cumque id demones nullatenus efficere ualerent, ac signo Crucifixi se ab ea repelli faterentur, Cyprianus, diaboli uirtutem contemnens, ab episcopo Anthymo catholicis se mysteriis imbui rogauit. Nec multo post diaconus ordinatur, ac deinde uirtutibus et miraculis excrescens, etiam episcopatus dignitate sublimatur. Procedente tempore Cyprianus episcopus et uirgo Christi Iustina comprehensi, uinculis alligantur: episcopus suspensus exungulatur, sancta Dei post alapas crudis neruis  immaniter ceditur, dein cum pice, adipe et cera in sartagine torrentur, postremo etiam gladio iugulantur. Sed et Theognotus quidam simul cum illis punitur sub Diocletiano imperatore, iudice Eutelamio [Eutholmio].

u KAL. OCTOB.---Apud Aegeam natiuitas sanctorum Cosme et Damiani, persecutione Diocletiani, sub preside Lysia, qui ex Arabia oriundi, arte medici fuerunt, quorum fratres Antimius [Anthimus], Leontius, Euprepius uocabantur. Qui culturam spernentes idolorum, pedibus uincti ac manibus fortiter torquebantur: deinde catenati in mare merguntur, de quo per angelum Dei liberantur; deinde in ardentem ignem sunt proiecti, quo sanctis orantibus exstincto, iterum suspensi cruciabantur. Quod patienter  sufferentes, in crucem leuati lapidabantur, ac deinde sagittis appetuntur. uerum cum in nullo lederentur, sed mittentes ac circumstantes non pauci repercuterentur, iussi sunt a preside gladio trucidari.

Iu KAL. OCTOB.---In Hispaniis, ciuitate Corduba, Fausti, Ianuarii et Martialis. Qui primo equuleis cruciati, deinde rasis superciliis, auribus naribusque precisis, dentibus etiam superioribus excussis, deturpati, ad ultimum ignis passione martyrium consummauerunt.

III KAL. OCTOB.---In monte Gargano memoria beati archangeli Michelis, ubi consecrata ipsius nomine habetur ecclesia, que hoc modo cognita est.  Quidam prediues, nomine Garganus, de cuius euentu uocabulum monti inditum est, infinita pecorum multitudine pollebat. Contigit autem taurum, peculio remeante, domum non esse reuersum. Quem dominus per deuia queque requirens, inuenit tandem in uertice montis, foribus cuiusdam assistere spelunce. Quem cum sagitta petisset, illa retrorsum cum impetu retorta, dominum percussit. Quod episcopus comperiens, indicto ciuibus triduano ieiunio, causam interfecti hominis a Deo monuit inquirendam. Peracto itaque ieiunio, apparuit sanctus Michel episcopo, sua hoc insinuans actum esse uoluntate: »Locum, inquiens, hunc incolere, mihique proprium uindicare decreui.« Nec opus esse, inquit, ab hominibus ecclesiam ibidem dedicari, sed a se  conditam, a se quoque eamdem, inquit, consecratam. Tantum eos precepit intrare precibusque deuotis locum frequentare. Qualiter autem ciuibus per sanctum archangelum celestibus ostensis miraculis, uictoria de hostibus collata sit, atque de eiusdem loci situ miraculorumque ibidem ostensorum numerositate, in plerisque codicibus scriptum reperies.

II KAL. OCTOB.---In castro Gallie Solodoro passio sanctorum martyrum uictoris et Ursi ex legione Thebeorum. Qui iussu Maximiani ab Hirtaco diris suppliciis cruciati, deinde in ignem missi, postremo gladio consummati sunt.

Eodem die apud Bethlehem Iude depositio sancti Hieronymi presbyteri. Hic, natus in oppido Stridonis, quod Dalmatie quondam Pannonieque confinium  fuit, patre Eusebio, uestem Christi puer Rome suscepit, ibique litteris Grecis ac Latinis a primeuo eruditus est, probatissimorum quoque monachorum habitum factumque imitatus est; Romane etiam Ecclesie presbyter ordinatus cunctorum iudicio, dignissimus summo sacerdotio esse decernitur. Sed postquam emulorum inuidia Roma effugatus est, Gregorium Nazianzenum Constantinopolitanum episcopum discendi gratia adiuit. Inde Syriam petiuit, ac deserta loca accedens, in horrida solitudine quadriennium exegit: dein Bethlehem oppidum adiens, in presepe Domini prudens se animal contulit permansurum. Quantis ibi denuo uigiliis ieiuniisque institerit, quali instantia Hebreorum bibliothecas auribus Latinorum inseruerit, nouit ille cui  sudores suos immolauit. Tandem, post perfectam placitamque Deo conuersationem, nonagesimo octauo etatis sue anno apud Bethlehem oppidum in pace quieuit, secundo Kalendas Octobris, duodecimo Honorii imperatoris anno. Libros suos per quinquaginta et sex annos confecit.



OCTOBER. Mensis Octobris habet dies XXXI, lun. uero XXX.

KAL. OCTOB.---Apud Antissiodorum natalis sancti Germani episcopi. Qui ob refutandam Pelagiane heresis perfidiam, omnium Gallicanorum pontificum iudicio, Britannias mittitur. In medio igitur pelagi, cum iter beatus pontifex ageret, inimica  uis concitata tempestate magnum nauigantibus periculum exhibuit. At ille consurgens, inuocato nomine Domini, procellarum immanitatem sedauit. Deinde Britanniam perueniens, heresim exortam compescuit; tribuni cuiusdam filiam, decem annis cecam, illuminauit; in uicina qua manebat casula furens incendium exstinxit: infirmitatis sue dolorem  celesti se uisitante persona exsuperauit. Saxones et Picti contra Britones eo tempore bellum intulerunt, sed Germano ducis officium assumente, precibusque non armis dimicante, hostes in fugam uertuntur. Post multa uirtutum insignia, Rauennam pro pace Armoricane gentis supplicaturus aduenit, ibique a ualentiniano honorifice susceptus, post aliquot dies finem uite  presenti imposuit, corpusque ipsius ad suam urbem relatum est.

Tomis ciuitate sanctorum Prisci, Crescentii [Crescentis], Euagrii.

Remis sancti Remedii episcopi et confessoris, uiri clarissime uirtutis et sanctitatis. Hic gentem Francorum idolis deditam, rege ipsorum primitus initiato, conuertit ad Christum. Hic inter cetera facta puellam a mortis uinculo suscitauit. Septuaginta plus minus annos in epis opatu compleuit.

uI NON. OCTOB.---Eusebii pape, qui sedit in episcopatu annos septem, sepultus uia Appia, in cemeterio Callixti. Cuius tempore Dominica crux inuenta est. Hic hereticos inuenit in Urbe, quos ad manus impositionem reconciliauit.

 Apud Nicomediam natiuitas sancti Eleutherii martyris. Tempore Diocletiani contigit palatium incendio conflagrare, quod imperator a Christianis falsa suspicione factum putans, iussit omnes Christianos colligi, et alios quidem gladio detruncari, alios ignibus concremari. Quorum primus, et qui omnes ad martyrium hortaretur, erat Leudegarius [Eleutherius]. Tunc quidam flammis iniecti, alii gladio trucidati, in pelagus etiam plurimi sunt demersi. uerum beatus Eleutherius, immanissimis diu excruciatus tormentis, ad ultimum flammis immissus, martyrii palmam est adeptus.

In Atratis [Atrebatis], uilla Syrricinio, passio sancti Leodegarii, Augustodunensis episcopi.

 u NON. OCTOB.---Natiuitas sancti Dionysii Areopagite, qui ab apostolo Paulo ad fidem deductus, ab ipso etiam primus Athenarum episcopus est ordinatus, et sub Adriano principe, post clarissimam fidei confessionem et grauissima tormentorum genera, martyrio coronatus est.

Apud antiquos Saxones natalis sanctorum Edili et Eualdorii [duorum Euualdorum] presbyterorum. Qui cum Willobrordo episcopo uenientes in Germaniam, transierunt ad Saxones, ibique Dei uerbum predicando a paganis occisi sunt. Ad quorum corpora noctu lux apparens, cuius essent meriti declarauit.

Iu NON. OCTOB.---Apud Corinthum Crispi et Gaii,  quorum apostolus Paulus in Epistola ad Corinthios meminit .

In Aegypto sanctorum martyrum Marci et Marcelliani fratrum, et cum eis aliorum promiscui sexus innumerabilium: quorum alii flammis traditi, alii in mare demersi, nonnulli inedia consumpti, quidam patibulis affixi, celum meruerunt.

III NON. OCTOB.---Apud Siciliam Placidi et Eutychii aliorumque triginta.

In Galliis, ciuitate ualentia, Apollinaris episcopi, uirtutibus et martyrio insignis.

Apud Eumeniam Thrasee episcopi martyrio consummati, qui unus ex antiquis, qui quasi ex traditione priorum se accepisse asserit Saluatorem precepisse apostolis ne ante duodecimum annum  discederent ab Hierosolymis.

II NON. OCTOB.---Apud Capuam sanctorum Marcelli, Casti, Aemilii, Saturnini.

In Galliis, ciuitate Agenno, Fidis [Fidei] uirginis et martyris, cuius exemplo beatus Caprasius ad martyrium animatus est.

Eodem die Sagaris martyris et episcopi Laodicensis, qui unus fuit de beati Pauli apostoli discipulis.

NON. OCTOB.---Rome, uia Appia, natalis sancti Marci episcopi et confessoris. Qui sedens in episcopatu annos duos, menses nouem, triginta dies, constituit ut episcopus Ostie, qui consecrat episcopos, pallio uteretur.

Eodem die sanctorum Iulie, Sergii et Bacchi, sub  Maximiano imperatore. In cuius palatio Sergius primicerius, Bacchus uero secundicerius, cum apud eumdem imperatorem accusarentur, imo ueracissime deprehenderentur, quod abiecta idolorum cultura, ueri Dei cultores existerent, cum nec minis nec bladimentis a fidei firmitate possent auelli, iussu imperatoris chlamyde exuti, muliebribus sunt induti colobiis, et sic per mediam ciuitatem catenis ceruicibus impositis pertrahuntur. Postremo a duce Antiocho precepto Maximiani, ita sunt martyrio coronati, ut Bacchus, dum extensus crudis flagellis cederetur emitteret spiritum. Sergius uero post multa tormenta gladio cesus est. Quorum corpora tollentes Christiani, honorifice in uno loco sepeliuerunt. Ubi et uirgo Iulia, que sub Martiano preside passa est,  martyribus sociata quiescit.

Eodem die sanctorum martyrum Marcelli et Apulei, qui primo adheserunt Simoni Mago; sed uidentes mirabilia que Dominus per apostolum Petrum operatus est, relicto Simone, apostolice se doctrine tradiderunt, et post passionem apostolorum, ipsi quoque martyrio coronati sunt.

uIII ID. OCTOB.---Apud Cretam, urbe Gortye, beati Philippi episcopi, magnis uirtutibus uiri.

Thessalonice sancti Demetrii martyris.

Item natiuitas Reparate uirginis et martyris, que passa est in Cesarea Palestine sub Decio imperatore. Que post feruens plumbum et mamillas abscissas, in caminum missa est ardentem; cumque  nichil lederetur ab igne, decollata est: cuius de collo candida uisa est euolare columba.

uII ID. OCTOB.---Abrahe patriarche.

Apud Parasium [Parisios] passio Dionysii episcopi, Eleutherii presbyteri et Rustici diaconi. Qui beatus episcopus a pontifice Romano causa peregrinationis in Gallias directus, Parisiorum ciuitatem deuenit. Ubi cum per aliquot annos miraculis fidem confirmantibus, populos ad uiam ueritatis conuertere satageret, a prefecto comprehensus cum Rustico et Eleutherio martyrio coronatus est.

Apud Coloniam Agrippinam natalis sancti Gereonis cum aliis trecentis nouemdecim, quos fertur de legione beati Mauritii fuisse. Qui spernentes funesti Maximiani imperium, pro uera religione gladiis colla  subdiderunt.

uI ID. OCTOB.---Lot prophete.

Apud Cretam Pinyti episcopi, qui memoriam sui in scriptis a se editis uiuam reliquit.

Item apud Agrippinensium urbem sanctorum martyrum Mallosi et uictoris.

In Britannia Paulini Eburaci episcopi. Qui ordinatus episcopus a beato Iusto, quem sanctus Augustinus, primus Anglorum pontifex, consecrauit, gentem Northumbrorum, hoc est eam nationem Anglorum que ad aquilonem Humbri fluminis habitabat ad fidem conuertit.

u ID. OCTOB.---Apud Tharsum, metropolim Cilicie, natalis Tharaci presbyteri [Probi] et Andronici martyrum. Qui Diocletiani persecutione sub  Maximo preside carcere puniti, neruis cesi, testis defricati, ardente papyro adusti, maxillarum fracturam et tibiarum tormenta perpessi, aceti et sinapis in naribus infusione cruciati, post obeliscos ignitos, post confixos clauis acutissimis digitos, post oculorum transpunctionem lingueque abscissionem, ursis et leonibus proiecti sunt. Sed cum a nulla bestiarum lederentur, gladio iugulati, inter corpora interfectorum proiici iubentur. Ubi noctu uelut stella splendida de celo demissa super corpora sanctorum Christianis reuelati sunt, et eiusdem ducatu stelle, sepulture traduntur.

Iu ID. OCTOB.---Apud Rauennam sancti Edistii.

In Africa sanctorum confessorum et martyrum quatuor millium nongentorum septuaginta sex, qui  persecutione Wandalica iussu Hunnerici regis Ariani inter Mauros ferocissimos deputati sunt. Inter quos erant Cyrianus et Felix, precipui sacerdotes Domini. Quorum alii dum hastilium cuspidibus ad currendum impellerentur, alii ligatis pedibus per asperrima traherentur, tam diro discerpti supplicio, inter manus contrahentium spiritum exhalabant.

Rome natalis sancti Bedisti [Edistii] martyris.

In Syria Eustatii [Eustachii] presbyteri, Eucaristi, Burri, Bonati.

In Campania Patrie, Fortunate.

III ID. OCTOB.---Apud Trohadam [Troadem] Carpi, discipuli apostoli Pauli.

Antiochie Theophili, qui sextus ab apostolis Ecclesie  pontificatum tenuit, uir eruditissimus. Hic constituit die Sabbati, ieiunium ter in anno fieri, secundum prophetiam, frumenti, uini et olei.

In Hispaniis Fausti, Marci et Adrie [Ianuarii et Martialis].

In Chalcedonia Marcelli

In Alexandria sancti Anastasii episcopi.

II ID. OCTOB.---Natiuitas sancti Callixti pape, qui sub Alexandro imperatore martyrium suscepit. Postquam enim Palmachium proconsulem et Simplicium senatorem, cum omni familia eorum, ac multos alios baptizauit, tentus est ab Alexandro, fame cruciatur, fustibus ceditur, custodie mancipatur. In qua custodia presbyter eius Calepodius, dudum martyrizatus, eum uisitans consolabatur;  ubi etiam militem, Priuatum nomine, ab ulceribus sanans, fidei catholice aggregauit. Unde iratus Alexander beatum Callixtum per fenestram domi precipitari, et ligato ad collum eius saxo, in puteum iubet demergi, et in eum rudera cumulari. Unde a suis leuatus, in cemeterio Calepodii est terre commendatus.

Corduba sancti Lupi, Aurelie.

Lugduno translatio Iusti episcopi et confessoris, qui eremiticam ducens uitam, prophetico spiritu que post se essent uentura predixit.

ID. OCTOB.---In Galliis apud Coloniam Agrippinam sanctorum Maurorum de militibus sancte legionis Thebeorum. Qui cum essent numero quinquaginta, martyrio consummati, in eadem urbe sunt  conditi.

In Capua Libuli et sancte Fortunate.

Eodem die apud Lugdunum Antiochi episcopi.

XuII KAL. NOuEMB.---In Asia Ceree.

In Africa ducentorum septuaginta pariter coronatorum.

Item sanctorum martyrum Martiani, Satyriani cum duobus fratribus eorum, et Maxime uirginis. Qui sub Geiserico rege Ariano primum nodosis fustibus usque ad ossa discerpti, postea in neruo arctati, diuinaque uirtute liberati, continuo incolumes efficiuntur. Maximia Christi famula, dimissa, multarum uirginum mater est effecta. Reliqui iussu impiissimi tyranni, ligatis pedibus post terga currentium quadrigarum, inter spinosa loca discissi, obierunt in  Domino.

[a 1Kb] Eodem die apud Alemannos, qui et Sueui, iuxta Alpes Rhetianas, depositio siue transitus uel ad eternam uitam natalis dies, beatissimi Galli confessoris, festiue celebratur. Qui de insula Hybernia, que inter Britanniam et Hispaniam sita est, diuini amoris instinctu cum magistro et abbate suo Columbano peregrinaturus per Gallias iter agens, Alemanniam ingressus est. ueniens igitur in eremum que sita est inter Alpes Rhetiarum et Brigantini marginem lacus, patre Columbano Italiam petente, infirmitate detentus est. Qua, diuina medicante  manu, deuicta, sanitateque recepta, solitariam ducere uitam desiderans, eremi secreta soli Deo uacando, non uacans fouebat. Rex igitur Sigebertus, ut audiuit in publicis eum commorari possessionibus, iussit fieri conscriptionem firmitatis, ut uir sanctus locum quem incolebat per auctoritatem obtineret; datis etiam illi auri argentique ponderibus, Cunzoni duci precepit, ut si solitudinis incola uellet, solatiorum ei copiam ad edificandam cellam subministraret. Athleta itaque Dei spirituale constructurus edificium, parcimonie, orationibus uigiliisque insistens, populum ab errore idololatrie reuocauit, simulacra eorum confregit, signorum effectu predicationem suam audientibus commendauit. Quarum numerositatem, quia liber  uite et uirtutum eius ubique habetur et legitur, hodieque per miracula que prius gesta sunt augmentantur, in presentiarum supersilimus, hoc solum commemorantes quod diuina pietas beatum Gallum genti Alemannie apostolum fecit, qui nationem, quam paganismo inuolutam reperit, fidei ueritate imbutam, de tenebris ignorantie ad solem iustitie, qui Christus est, ipse callis Dei solers uiator reduxit, ac locum quem eatenus humane nature inaccessibilem, solisque bestiis, serpentibus et demoniis obsessum inuenit, exturbatis hostibus, diuinitati habitaculum exhibuit. uidendum summopere ac timendum est ne tabernaculum Dei, quod demonstratione diuina multisque sudoribus uir sanctus erexit, quodque regali auctoritate in sortem  et funiculum hereditatis Dei sequestratum est, aliqua humane presumptionis temeritate impetatur, ne auaritia occupet hominum, quod a rabie demonum et seuitia expurgatum est belluarum. Postremo, ne quo delati sunt ab equis indomitis artus Galli defuncti, ibi eum molestare presumat inquietudo quelibet ausus humani.

XuI KAL. NOuEMB.---Marthe sororis Lazari, et Aristionis, qui unus fuit ex septuaginta discipulis.

Item natalis Heronis, qui post sanctum Ignatium Antiochenam rexit Ecclesiam, quod et ipsi Ignatio ad passionem eunti reuelatum est. Qui et uita et martyrio magistri sui imitator effectus est, erat enim diaconus Ignatii.

 In Galliis, ciuitate Arausica, Florentii episcopi qui multis uirtutibus clarus, in pace quieuit.

In Nicomedia Alexandri.

In Mauritania Nini, uicturii, Nobilitani, Mariani, Lucii, Mittini, Crescentiani.

Item translatio corporis sancti Galli, et dedicatio opiparis [b 1Kb] et decentissime basilice ipsius, que inter duos montes Cirrium et Walthrammesberch constructa est, a meridie habens fluuium Steinaha, ab aquilone fluuium Nigraha. Qui locus ex ipsius beati nomine sancti Galli monasterium cognominatur. Ubi Domino uirtutum eius merita declarante,  ceci illuminantur, surdis auditus tribuitur, mancis operari conceditur, muti linguarum laxatione gratulantur, claudis gressus diriguntur, energumeni a spiritibus nequam liberantur: clinici atque contracti, indepta gratis sanitate, eriguntur, dolor dentium medicina trabis compescitur, reliquarum etiam infirmitatum exinanitio ibidem efficitur.

Xu KAL. NOuEMB.---Sancti Luce historiographi et euangeliste, cuius uite conuersationem, officii professionem, finis qualitatem, in Epistola Pauli, in Actibus apostolorum, in Euangelii sui proemio reperies.

Rome Tryphonie uxoris Decii imperatoris, que post interfectionem Callixti et Laurentii, diuinitus punito marito suo, aquam baptismatis cum filia  Decii Cyrilla suscepit, et alia die defuncta est.

Eodem die Asclepiadis Antiocheni episcopi et martyris sub Decio imperatore.

XIu KAL. NOuEMB.---Apud Antiochiam Syrie natalis sancti Beronici, Pelagie et aliorum quinquaginta nouem. Que Pelagia primo fuit sub gentilitatis ritu meretrix, postea per gratiam Dei et sancti Dei Nonni episcopi dogma ad fidem Christi conuersa et baptizata, omnia sua pauperibus erogauit, et in monte Oliueti Antiochiam deserens, in loco ubi Dominus celum ascendit paruulam sibi cellam construxit, et sub uirili habitu ac monastica conuersatione, presentem uitam finiuit.

Eodem die beatorum martyrum, Tholomei [Ptolomei] et Lucii. Qui Tholomeus post uincula et carcerem,  quibus a centurione propter diuini nominis confessionem cruciatus est, iudici Urbicio presentatus, denuo ab illo de cultura examinatus est. Cui Tholomeus: »Qui negat, inquit, quod est, sine dubio culpabile iudicat esse quod negat.« Continuo duci ab Urbicio iubetur. Quod uidens Lucius quidam Christianus, dixit ad iudicem: »Cur, inquit, hic homo, nullius criminis accusatus, sed sola professione Christianitatis, duci iubetur ad mortem?« Cui Urbicius ait: »Ut uideo, et tu Christianus es?« Quo confitente, iussus est et ipse interfici. Sed et tertius quidam eiusdem rei causa simul punitus est. Passi sunt sub Antonino hi martyres, Alexandrie sepulti sunt.

In Galliis ciuitate Aginno [Agenno] Caprasii martyris.  Qui persecutionem fugiens in spelunca delituit: audiens autem beatam uirginem Fidem pro Christo agonizare, et ipse animatus martyrii indeptus est palmam.

XIII KAL. NOuEMB.---Apud Nicomediam sanctorum martyrum Dasii, Zotici, Gagii [Caii] cum aliis duodecim millibus.

Item Simplicii cuius uita probabilis fuit multis causa salutis, ita ut tria millia hominum baptizatorum gremio matris Ecclesie susciperentur.

Eodem die Patris nostri Hilarionis cuius uitam uirtutibus plenam scripsit Hieronymus. Qui uitam in omni ducens labore, cum sibi finem appropinquare agnouisset, nec iam preter sensum quidquam  in se uiui hominis remaneret, aperus oculis dixit: »Egredere, egredere, anima, quid times? quid dubitas? septuaginta prope annis seruisti Christo, et mortem formidas?« In hec uerba exhalauit spiritum.

Ipsa die sancti Asterii presbyteri, sancti Callixti, qui cum corpus patris eleuatum de puteo sepeliuisset, precepit eum Alexander per pontem precipitari.

Item translatio beati uiatoris in eremo, comitis sancti Iusti.

XII KAL. NOuEMB.---Hierosolymis Marci, qui primus ibidem ex gentibus episcopatum tenuit, et martyrio consummatus est.

Item beate Salome, que cum reliquis mulieribus  circa Domini sepulturam erat sollicita.

Apud Thraciam in Adrianopoli, sanctorum Philippi episcopi, Eusebii, Seueri presbyteri, Hermetis diaconi. Qui ecclesias ab iniquis spoliari contradicentes, martyrio sunt coronati.

XI KAL. NOuEMB.---Apud Antiochiam Syrie natalis Theodoriti [Theodori] presbyteri. Qui persecutione Iuliani impii equuleo et lampadibus dire cruciatus est: milites autem illum torquentes ab aspectu angelico territi corruerunt in faciem, et crediderunt in Christum. Quos iussit tyrannus pelago immergi. Quibus beatus Theodoritus [Theodorus] ait: »Precedite, fratres, ego quoque superans inimicum sequar ad Dominum,« sicque occisus gladio martyrium consummauit. Hic etiam prophetico spiritu  interitum Iuliani in Perside predixit.

In Hispaniis Seruandi et Germani. Qui post uerbera et carcerem longissimum iter ferro onusti perfecerunt, et nouissime amputatis capitibus passionem compleuerunt.

X KAL. NOuEMB.---In uenusia, ciuitate Apulie, natalis sancti Felicis episcopi, Audactis [Audacti] et Ianuarii presbyterorum, Fortunati et Septimi lectorum. Qui temporibus Diocletiani in occisione gladii migrauerunt.

Item uenantii abbatis, de quo scriptum est quod, adhuc in terris constitutus, missarum solemnia in celo consummari agnouerit; et cum aliquando ad missas Dominica recitaretur oratio, audierit quemdam  e tumulo sacerdoti respondentem: Sed libera nos a malo.

IX KAL. NOuEMB.---In Nicomedia natalis dies Seueri et Dorothei.

In Cesarea Cappadocie Longini, de quo postea.

uIII KAL. NOuEMB.---Rome passio Chrysanthi et Darie, qui sub specie coniugii castitatem seruauerunt perpetuam; nam Chrysanthus Dariam a gentilitatis conuertit errore, et sub Numeriano imperatore cum uxore et filiis post multa tormentorum genera in foueam demersi profundam, Deo animas reddiderunt.

In Galliis, ciuitate Suessionis, Crispinus et Crispinianus sub Maximiano et Diocletiano extensi sunt ad  trocleas, fustibus ceduntur, sudes ungulis eorum infiguntur, hiemis tempore molaribus collo eorum suspensis fluuio immerguntur, plumbo facto liquido, oleoque cum pice et adipe feruenti ingeruntur, sed de his omnibus diuina liberatione eripiuntur. Quod cum uideret tortor eorum Retiouapus [Rictiouarus] nullis eos ledi posse tormentis, se furens precipitauit in ignem. Maximianus autem, audiens satellitis sui perditionem, eos gladio consummari precepit.

Eodem die, Petragoricis ciuitate, sancti Frontonis. Qui a beato Petro apostolo episcopus ordinatus, cum Gregorio presbytero ad predicationem Euangelii mittitur. Qui magnam ciuitatis gentem ad fidem et professionem Christi conuertit, eumdemque comitem suum Gregorium, in itinere defunctum, superposito  illi baculo apostoli Petri, resuscitauit a mortuis, et in pace quieuit

Item Rome passio quadraginta sex militum, qui  simul a papa Dionysio baptizati, iubente Claudio imperatore sunt decollati. Ibi sunt et alii martyres cum ipsis positi centum et uiginti unus, inter quos sunt illi quatuor, Theodosius, Lucius, Marcus, Parus [Petrus].

Item Bonifacii pape, qui constituit seruum clericum non fieri nec obnoxium curie.

uII KAL. NOuEMB.---Apud Africam sanctorum martyrum Rogatiani presbyteri et Felicissimi, qui passi sunt sub Decio et ualeriano.

Eodem die sanctorum episcoporum uedasti et Amandi. Qui uedastus in oppido Tullensi officio fungebatur presbyteri, sed postquam rex Clodoueus uictor Alamannorum effectus est, memor uoti quo  se in necessitate pugne constrixit, beatum uedastum de Tull secum ducens, baptismi gratia ad sanctum Remigium ciuitatem Rhemensium properauit.


Reliqua desiderantur.





B. NOTKERI BALBULI S. GALLI MONACHI EPISTOLA AD RUODPERTUM. De obtrectationis crimine se purgat.



 Fratri RUODPERTO NOTKER de exsilio.

uix mihi es notus, et miror quare iam sis in me commotus. Inuictum animum contra iracundiam geri oportuit, non temere concitari in quoquam. Scriptum est in Euangelio: qui irascitur fratri suo sine causa, reus est iudicio . Enimuero per fidem, que est in dilectione, nunquam ego conatus sum famam tuam ledere, uel eorum qui tecum sunt fratrum insipientie notare, quemadmodum per Kazilinum presbyterum minaciter obieceras. Alioquin glorie uestre cum derogarem, me ipsum facerem inglorium. Cupio enim per fraternitatem una uobiscum et ego regnare, si tamen regnatis. Quod, mihi si uis credere, gaudeo propter te quod non sinistre fame potius aurem aperias. Sin autem: accersito  forsitan impostore illo, nescio quo, qui zizania seminauit. Iuit, inquies, in inficias, quem dudum accusaueras.  Et ille si perseuerauerit mentiens, nec confitebitur mendacia, iam coniecturis res agenda est, dum non conceditur factum. Trahendum est argumentum ex omnibus attributis persone et negotio, animi impulsione et ratiocinatione, honestatis partibus et utilitatis. Difficile est ergo sine his locis ambiguum quid discernere. Iste est ille status rationalis per quem maxime forus [ita cod. pro forum] personat, surgunt acerrima bella, animositates partium criminante Catone, defensante Quintiliano. Per hunc me et ego coram purgare statui pro insimulato quod argueras. Si tamen optio datur, et ignotus ignoto si suadere quid poterit, confido quia apud te excusatus ero. Interim abstineto irarum. Utique sic uideris mihi sapiens, si uirtutis sectator  es.





B. NOTKERI BALBULI S. GALLI MONACHI FORMULAE




I. TRADITIO WILLIHERI. 


Ego in Dei nomine Willihere, trado ad cenobium  sancti Galli, cui uenerabilis abba Grimaldus preesse dignoscitur, unam hobam in silua, que adiacet Werimbretiscella [a 1Kb] .---Actum in uiskingun [b 1Kb] publice, presentibus istis quorum hic signacula continentur.  Sig. Willigeri aduocati. Sig. Heimo, + Sigifrid, + Egibert, + Ellinwart, + Ruadmunt, + Waldram, + Adalhelm, + Adalcoz. Ego itaque Notger [Notker] in uice Irfingi scripsi et subscripsi. Notaui diem uIIII Kal. Oct., II feriam, anno XXI [a 1Kb] Ludouici regis, sub Huodalricho comite [b 1Kb] .



II. PRECARIA BEREFRIDI. 

Christi igitur fauente clementia placuit mihi Grimaldo abbati ceterisque fratribus, consentiente etiam Ruadberto aduocato nostro, ut res, quas Pereurid [c 1Kb] ad sanctum Gallum tradidit, per hanc precariam iuxta traditionem legitime ab ipso peractam possidere. Idem namque Pereurid tradidit quidquid  proprietatis habuit in pago Zurichuaënse, uilla nomine Pichilinchoua [d 1Kb] , excepto uno prato inter Parachstetin [e 1Kb] et Heremuntinchouun [f 1Kb] : alia omnia tradidit cum omni integritate ad iam dictum monasterium: ea uidelicet ratione, ut ille ipse easdem res possideret, annisque singulis censum inde persolueret.---Ipse uero Pereurid si easdem res redimere uoluisset, cum sex denariis id faceret.---Actum in uilla Pichilinchoua publice, presentibus istis, quorum hic signacula continentur. + Signum Grimaldi abbatis. Signum Hartmoti decani. Signum Engilrammi portarii. Signum Cozberti prepositi. Signum Selbonis, etc. Ego itaque Notger [Notker] scripsi et subscripsi. Notaui diem II feria, Iu Kal. Septemb., anno XIX [g 1Kb] regni Ludouici regis, sub Kerolto  comite [h 1Kb] .



III. TRADITIO HILTIBERTI. 

Ego Hiltibert trado ad monasterium sancti Galli quidquid proprietatis in Zurichgewe, in loco qui et in Huson [i 1Kb] dicitur, hereditario iure possideo. Ea ratione, ut ego ad ipsum monasterium uadam, et ibidem dies uite mee ducam, et omnis mea proprietas statim ad idem monasterium reuertatur in euum possidenda; et filiabus filie mee Liutsinde et Engilsinde XXXIII iugera in Turbattale [i 1Kb] ab ipso  monasterio sub censu Iu den. dentur, ut ipse et legitima eorum procreatio eam in euum possideant. Hoc autem notum esse posteris uolo, quod ipse, neptes mee postea sua sponte per manum patris sui Elelandi eadem XXXIII iugera ad monasterium reddiderunt.---Actum in Richonbach [k 1Kb] publice, presentibus istis, quorum hic signacula continentur. Signum Elelandi et filiarum eius, qui de ipsis rebus, quas eis Hildebert de ipso monasterio acquisiuit, hanc uenditionem et conuentionem perpetrarunt. Sign. Grimaldi abbatis et aduocati eius Amalungi, et aliorum testium, + Linco, + Adalbert, + Erchanbert, + Paldolt, + Hadabert, + Cozolt, + Winidhere, + Anzo, + Erchanbold, + Waldhere, + Pato, + Reginbold, + Wito, + Ruadho, + Lantpert,  + Adalbert, + Woffo, + Adabert, + Thancpert, + Reginker, + Pato, + Reginbert. Ego itaque Notker uice Folchardi prepositi scripsi et subscripsi. Notaui diem sextam feriam, Iu Non. Iun. anno XXIX [l 1Kb] regni Ludouici, sub Adalberto comite



Iu. TRADITIO LANDELOHI. 

Ego in Dei omnipotentis nomine Landeloh [m 1Kb] cogitans pro remedio anime mee, progenitorumque meorum, trado ad monasterium sancti Galli, cui modo uenerabilis abba Grimaldus preesse dignoscitur, basilicam meam in Hoinga [n 1Kb] , et acquisitionem meam in Tellinghouon [o 1Kb] , et quidquid cis Lindimacum [p 1Kb] in Zurichgewe habeo, excepta acquisitione  mea in Wirchilleozha [q 1Kb] . Ea tamen pactione hec trado, ut diebus uite mee ea possideam, et censum inde annis singulis unum solidum persoluam. Et insuper ipsius monasterii rectores, quousque uixero, mihi concedant res suas in beneficium, hoc est, curtem in Wurmherresbach [r 1Kb] ; et in Burge [s 1Kb] duas hobas, in Waganon [t 1Kb] unam, et in Enstelingon [u 1Kb] unam, et in Affaltrahe [u 1Kb] unam, et in Reganesdorf [x 1Kb] unam. Et si mater mea, et presbyter meus Williboldus me superuixerint, ceteris monasterii rebus ad rectores suos redeuntibus, mater mea illam in Affaltrahe habeat, et censum unum solidum  reddat. Illam uero hobam in Enstelingon presbyter Willeboldus cum basilica in Hoinga dies uite sue sub censu unius solidi possideat. Illis autem defunctis, omnia que in Zurichgewe iuris mei fuerunt, excepta, ut dictum est, acquisitione mea in Wirchilleozha rectores monasterii sancti Galli sibi uindicent. Hoc tantum obseruato, ut nulli unquam in beneficium prestentur ipse res, et mancipia, que tunc ibidem fuerint inuenta, siue intra curtem, siue in hobis, ad monasterium redeant. Ne quod autem scrupulum de supradicto censu nascatur, unum tantum solidum et pro meis rebus, et in beneficum a predicto monasterio mihi prestitis reddere debeo. Similiter et mater mea pro meis possessionibus, et supradicta hoba in Affaltrahe unum tantum solidum  reddat, et Williboldus unum. Si quis uero huius charte contradictor emerserit, ad erarium regis auri uncias tres, argenti pondera quinque coactus persoluat, et hec traditio nichilominus firma et stabilis permaneat, stipulatione subnexa. Actum in Hoinga, presentibus quorum hic signacula continentur. Signum Landelohi et aduocati eius Oadalhardi, qui hanc traditionem fecerunt, et aliorum testium, + Ruochere, + Herbreht, Wolfhere, + Perichker, Landolt, Heitar, + Adalbreht, + Adalbern, + Otto, + Reginger, + Egino, + Wolfhere, + Wolfhart, + Ratker, + Hupreht, + Waning, + Cozhelm, + Adalhelm, + Oadal, + Undolf. Ego itaque Notker scripsi et subscripsi. Notaui diem quartam feriam, Iu Id. Feb., anno XXX [a 1Kb] regni Ludouici, seu Ruodolfo  comite [b 1Kb] .



u. TRADITIO WILLIBOLDI. 

Ego Willebold senio meo prouidens, et ei, que illud comitari solet, penurie, trado ad monasterium sancti Galli, cui modo uenerabilis abba Hartmotus [c 1Kb] preest, terrulam meam quam habeo in Uzomuilare [d 1Kb] , hoc est, XX iugera. Eo pacto, ut ipsa terrula ad domum peregrinorum seruiat, et ego ibi in domum hospitum suscipiar, et usque ad finem uite mee ibi uictum et uestitum habeam, sicut primus illorum iuniorum: hoc est, omnibus annis unum uestimentum lineum, et aliud laneum, et tertio anno  pallium, si uetus ita attritum est, et calciamenta et  alias impensas accipiam, sicut ceteri in ipso monasterio. Et hoc uolo, ut ipsa possessiuncula nulli unquam in beneficium prestetur. Quod si factum fuerit, ut ille ager ab hospitali tollatur, et ego ibi uictualia non habeam, tunc mea mihi absque ullius contradictione uindicem. Actum in ipso monasterio, presentibus quorum hic signa continentur. Sig. Engelrammi hospitarii [e 1Kb] . Sig. Heitarii centurionis, et aliorum testium: + Wilhere, + Waldpert, + Hartman, + Richpert, + Thancpert, + Ruodpert. Ego itaque Notker ad uicem Winidharii monachi scripsi et subscripsi. Notaui diem Dominicum XuI Kal. Iun., annum XXXIII [f 1Kb] regni Ludouici iunioris, sub Adalberto comite Durgaugensi.



uI CONCAMBIUM HUGPERTI. 


Ego Hugpreht prouidens paupertati et opportunitati mee, trado ad monasterium sancti Galli in Zuricghowe, in loco qui dicitur Eskinghowa [g 1Kb] ad curtem Linthowa [h 1Kb] pertinente, IX iuchos de terra statim in ius monasterii redigendos: et accepi inde alios IX in Durgowe, in loco qui dicitur Eilickewe [i 1Kb] : ea ratione, ut dies uite mee terram sub censu unius denarii possideam, similiter et uxor mea post me; et post obitum nostrum in ius monasterii reuocetur. Actum in Cella [i 1Kb] , id. Febr. anno imperii Caroli secundi II [k 1Kb] , Adalberto comite in Durgowe. Et hi sunt testes, Othere, Buozo, Zuozo, Maganloh, Cozolt, Echanolt, Eburhart, Rathere, uodalhart, Hildibold,  Adalung, Richgowo. Ego Notker iussus descripsi.



uII. PRECARIA EIUSDEM HUGPERTI. 

Ego Hartmotus gratia Dei abbas monasterii S. Galli, cum manu aduocati mei Cozolti accepi a quodam homine, nomine Hugperto, in Zurichgowe, in loco qui dicitur Eskinhoua, ad curtem Lintowa pertinente, IX iuchos de terra, statim in ius monasterii redigendos; et dedi alios IX iuchos in Durgowe, in loco qui dicitur Eilickewe. Ea ratione ut dies uite sue eamdem terram sub censu unius denarii possideat, similiter et uxor eius post eum; et post eorum obitum in ius monasterii reuocetur. Actum in Cella, id. Febr. anno imperii Caroli secundi II,  Adalberto comite in Durgowe. Et hi sunt testes:  Othere, item Othere, Buozo, Adalram, Zuozo, Maganloh, Cozolt, Erchanolt, Richart, Eburhart, Rathere, uodalhart, Gebehart, Hildibold, Adalung, Richgowo. Ego itaque Notker iussus descripsi.



uIII. PRECARIA WOLFHARII. 

Ego Salomon ordinatione diuina episcopus, atque abbas monasterii sancti Galli, decreui cum consensu eorumdem fratrum, et manu aduocati mei Witonis, res, quas nobis Wolfhere tradidit, ei per hanc precariam represtare. Tradidit autem nobis idem Wolfhere quidquid proprietatis in Ringowe, in loco qui dicitur Farniwang [a 1Kb] , et in omni illa marcha circumcirca habuit, uineis, agris, pratis, siluis propriis, et  usu communium, pascuis et paludibus, alpibusque, aquis, aquarumque decursibus, atque usibus, edificiis quoque multiplicibus, et quidquid in Durgowe, in loco qui dicitur uzzonwilare [b 1Kb] , et in omnibus eius confiniis, a potentibus hominibus, et legitimis heredibus accepit, aut omnimoda sagacitate et industria acquisiuit. Eo pacto, ut pro his rebus uillam, que dicitur Liubmanni [c 1Kb] , et possessiunculam, que dicitur Willoboldi fabri, et aliam iuxta Roccowilare [d 1Kb] , diebus uite sue sub censu unius denarii possideat. Sed et illa sua pariter retineat, donec iuxta uoluntatem rectorum eiusdem monasterii, et misericordiam Dei, eidem congregationi conectatur. Post eius uero obitum, aut seculi contemptum, compar illius Hilddruda, et filius ipsius  Wolfthrige beneficiolum illud in Liubmanneswilare, et possessiunculam Willoboldi, et illam in Rocconwilare, diebus tantum uite sue possideant sub censu duorum denariorum. Post illorum uero obitum cuncta illa redeant ad monasterium. Sed et duo oratoriola, in Berge [e 1Kb] scilicet et Steinalum [f 1Kb] ea conditione suscepit, in missarum ac psalmodie celebratione, atque luminarium sumministratione curanda, ut annuatim illi a Decano ipsius monasterii dentur porci saginati tres, et quatuor carrade de grano, due de siligine, due de auena; et ea cuncta,  que ipse de suo tradidit, cum ipsis oratoriis post ipsius obitum, aut a se seculum relictum, in utilitatem fratrum redigantur. Unam uero hobam in Farniwang, et mancipiola sua, cum uaria supellectile extra hanc traditionem reliquit, propter quamdam necessariam propinquam suam. Si quis uero contra hanc precariam uenire et eam infringere conatus fuerit, ad fiscum regis auri uncias III, argenti libras uI coactus persoluat, et hec precaria nichilominus firma et stabilis permaneat. Actum in Heninowa [g 1Kb] , in basilica publice, presentibus quorum hic signa continentur. Sig. Salomonis episcopi et aduocati eius Witonis. Sig. Folchardi decani, Otwini sacratarii, Beronis prepositi, Winidharii portarii, Engelberti camerarii. Sig. Wolfharii, et  aduocati eius Otharii, per cuius manum ipsam traditionem perfecit. Sig. uodalrichi, Eskerichi, Richlozi, Arolfi, Immonis, Wettini, Eolchardi, Hadomari, Cozberti, Adalrammi, Wacarii, Wolfhardi, Ellenbaldi, Adalberti, Zullingi, Ratpoti, Hildiberti, Adalberti, Buozonis, Willohelmi. Ego itaque Notker indignus monachus et hospitarius S. Galli rogatus scripsi. Notaui diem, Iu fer. XII [h 1Kb] Kal. Oct. annum u regni . . . .



IX. TRADITIO NANDOLFI. 

In Dei omnipotentis nomine. Ego Nandolf trado ad monasterium S. Galli, ubi modo uenerabilis Salomon abba preesse dignoscitur, quidquid proprietatis  in Cozzosowarro marcho, in uilla Adelineswilare [i 1Kb] hodierna die uisus sum possidere. Actum in Herinesowa. Signum ipsius Nandolfi, qui hanc traditionem manu sua fecit. Signa et aliorum testium, Thiotpert, Puoto, Wolfhart, Winerat, Adalram, Waldo, item Wolfhart, Wito, Thietrich, Waldram, Albgoz. Ego Notker indignus monachus ad uicem prepositi Cozolti, qui hanc traditionem manu sua suscepit, presente aduocato suo Amalungo, scripsi et subscripsi. Notaui diem, III fer. Xu Kal. August. [i 1Kb] , anno XuII [k 1Kb] regis, sub Adalberto comite.





NOTKERI DE MUSICA.






MONITUM.

Notkeri Balbuli explanationem Quid singule littere in superscriptione significent cantilene, post Canisium Lect. antiq. t. II, p. III, p. 198, ed. Basnag. damus. Eiusdem aut alterius Notkeri. Labeonis nempe uidetur esse opusculum theotiscum de musica, quod ex ms. San-Gallensi sec. circiter XI edimus, addita interpretatione Latina.

 Apud eumdem Canisium l. c. p. 199. Clar. P. Iodocus Mezler, monasterii S. Galli professus et SS. Canonum doctor, testatur quod Notkerus Balbulus dilucidauerit »amico cuidam litteras alphabeti, quas quibusdam notulis antiphonarum affinxerat Romanus quidam [a 1Kb] , qui ab Adriano papa ad instantiam Caroli Magni cantor ecclesias Galliarum in cantu ad primeuum morem Gregorianum reducebat aberrantes.« Ibidem Notkerus Balbulus scripsisse fertur de Musica et Symphonia librum unum. Quod tamen haud puto esse theotiscum illud opusculum de musica, quale hic exhibemus; sed alteri potius Notkero, ut iam monuimus, dicto tertio uel Labeoni, itidem San-Gallensi monacho, uidetur adscribendum: cuius uaria opera in lingua ueteri theotisca exarata exhibet Schilterus t. I Thesauri Antiquit. Teuton. qualia a Balbulo elaborata esse nuspiam me legisse memini.



QUOD SINGULAE LITTERAE IN SUPERSCRIPTIONE SIGNIFICENT CANTILENAE.

 NOTKER LAMBERTO fratri salutem

Quid singule littere in superscriptione significent cantilene, prout potui iuxta tuam petitionem explanare curaui.

    A, ut altius eleuetur, admonet.
    B, secundum litteras, quibus adiungitur, ut bene, multum extollatur, uel grauetur, siue teneatur, belgicat.
    C, ut cito, uel celeriter dicatur, certificat.
    D, ut deprimatur, demonstrat.
    E, ut equaliter sonetur, eloquitur.
    F, ut cum fragore seu frendore feriatur, flagitat.
    G, ut in gutture gradatim garruletur, genuine gratulatur.
    H, ut tantum in scriptura aspirat, ita et in nota  idipsum habitat.
    I, iusum uel inferius insinuat, gratitudinemque pro g. interdum indicat.
    K, licet apud Latinos nichil ualeat, apud nos tamen Alemannos pro Greca positum chlenige, id est, clange, clamitat.
    L, leuare letatur.
    M, mediocriter, melodiam, moderari, mendicando, memorat.
    N, notare, hoc est, noscitare, notificat.
     O, figuram sui in ore cantantis ordinat.
    P, pressionem, uel prensionem predicat.
    Q, in significationibus notarum cur queratur? cum etiam in uerbis ad nichil aliud scribatur, nisi ut sequens u uim suam amittere queritur.
    R, rectitudinem uel rasuram non abolitionis, sed crispationis rogitat.
    S, susum uel sursum scandere, sibilat.
    T, trahere uel tenere debere, testatur.
    u, licet amissa in sua, ueluti ualde uau Greca, uel Hebrea, uelificat.
    X, quamuis Latina uerba per se inchet, tamen exspectare expetit.
    Y, apud Latinos nichil hymnizat.
    Z, uero licet et ipsa mere Greca, et ob id haud necessaria  Romanis, propter predictam tamen. R littere occupationem ad alia requirere. In sua lingua, zitise require.


Ubicunque autem due, uel tres, aut plures littere ponuntur in uno loco, ex superiore interpretatione, maximeque illa, quam de B dixi, quid sibi uelint, facile poterit aduerti. Salutant te Ellinici fratres; monentes te fieri de ratione embolismi triennis, ut absque errore gnarus esse ualeas biennis contempto pretio diuitiarum Xerxis.



DE OCTO TONIS. [1Kb]



TEXTUS THEOTISCUS.


Yuuizin darmite. daz an demo sange dero stimmo echert siben uuehsela sint. die uirgilius heizet septem discrimina uocum unde diu ahtoda in qualitate diuselba ist. so diu erista. fone diu sint andero lirun. unde andero [a 1Kb] rotun io siben sieten. unde sibene gelicho genuerbet. Pe diune gat ouh andero organum. daz alphabetum nieht furder. ane ze siben buohstaben dien eristen. A B C D E F G. Tero sibeno sint fiere. ih meino. B C D E. allero sango uzlaza. Tiu des eristen toni. unde des anderen sint tiu habent uzlaz an demo B. Tiu des tritten. unde des fierden sint. an demo C. Tiu des finften unde des sehsten. an demo D. Tiu des sibenden unde des ahtoden. an demo E. Undeuuanda sangolih uuallon  mag fone sinemo uzlaze nider. unz zedemo finften buohstabe. unde uf unz ze demo niunden, so daz iz trizene uberloufe. also diu antiphona tuot an demo eristen tono Cum fabricator mundi. bediu sint obenan zu zesezzenne. des kemachen alphabeti sehse  die eristen A B C D E F. unde nidenan dri die afterosten.  E F G. Tanne sint iro sehszene. so uuio dien alten musicis finfzen buohstabo. unde finfzen seiton gnuoge duohti. Unde sie uuoltin daz tiu cithara so manige seiten habeti. unzter oberosto demo niderosten in chade in quadruplo. Taz ist tiu meista proportio. unde meista simphonia. diu bis diapason heizet. diu fone anderen simphoniis bestat. uuanda diatesseron unde diapente machont ein diapason. so aber diatesseron unde diapente daz kemacha diapason.  So danne zue. diapason ein bisdiapason. fone diu uuerdent fier simphonie an ein ero funden.



INTERPRETATIO LATINA.


Sciendum itaque, quod in cantu tonorum septem duntaxat mutationes sint, quas uirgilius dicit: Septem discrimina uocum; et octaua in qualitate eadem est, que prima. Propterea in lyra et in psalterio septem semper chorde sunt, eeque equaliter facte. In his aliisque instrumentis alphabetum ulterius haud procedit, quam ad primas septem litteras A B C D E F G. Ex septem his quatuor sunt, nempe B C D E, in quas omnis cantus desinit: qui primi et secundi toni est, desinit in B; qui tertii et quarti, in C; qui quinti et sexti, in D; qui septimi et octaui, in E. Quod si cantus descendere uelit a sua conclusione deorsum usque ad quintam litteram, uel  sursum ascendere usque ad nonam, ita ut tredecim superet, sicut fit in antiphona Cum fabricator mundi in primo tono: tunc superius apponende sunt dicti alphabeti sex prime littere A B C D E F et inferius tres ultime E F G, tunc sexdecim sunt: quemadmodum  ueteribus musicis quindecim littere, et quindecim chorde sufficere uidebantur; et uolebant,  ut cithara totidem chordas haberet, usque dum suprema infime corresponderet in quadruplo. Hec est maxima proportio, et maxima symphonia, que bis diapason dicitur, atque ex aliis symphoniis constat. Diatessaron siquidem et Diapente efficiunt Diapason: sicut autem Diatessaron et Diapenta Diapason faciunt, ita due Diapason bis Diapason constituunt: propterea quatuor symphonie in una reperiuntur.



DE TETRACHORDIS. [1Kb]



TEXTUS THEOTISCUS.

An dien finfzen sciton. zalton sie quatuor tetrachorda.  An ahto seiton zuei disiuncta. an sibenen zuei coniuncta. daz chit zuei geskeideniu. zuei ungeskeideniu. Uuanda aber nu einer zu getan ist. pediu sint siu alliu fieriu geskeiden. Unde daz niderosta heizet grauium. daz ander heizet fone allero sange uzlaze finale. daz tritta superiorum. daz fierda excellentium. Taz aber fure die sehszen seiten an dero lirun driostunt sibene sint. also ouh sumelichero organun driu alphabeta sint. daz ist umbe dia sempfti getan. daz man ana geleiten beiden handen. ufstigendo folle singen muge sangolih. unde oben anne gebreste. nohturft ne uuerde. dia hant ab demo oberosten alphabeto. Ze uuehselonne an daz niderosta. Tiu driu alphabeta sint tanne note so gelih. daz an iogelichemo si diapason. unde darana  diatesseron. unde diapente. unde an diatesseron sin dri underlaza tonus tonus semitonium. unde an diapente fiere. tonus tonus semitonium tonus.



INTERPRETATIO LATINA.


In quindecim chordis numerabant quatuor tetrachorda,  in octo chordis duo disiuncta, in septem duo coniuncta, hec dicuntur duo discreta, duo indiscreta. Si autem unum tantum addatur, tunc sunt omnia quatuor discreta, et ultimum dicitur grauium, alterum propter omnium cantuum terminationes finale, tertium superiorum, et quartum excellentium. Quod autem pro sexdecim chordis in lyra ter septem, eodemque modo in quibusdam instrumentis tria alphabeta sint; id propter maiorem facilitatem factum est, ut sine difficultate ambarum manuum ascendendo plenus cantus formari possit, et superius omnino necesse non sit mutare manus a supremo alphabeto ad infinum. Hinc tria alphabeta necessario ideo similia sunt, ut in quolibet sit Diapason, tum Diatessaron et Diapente. Et in Diatessaron  sunt tria cola, tonus, tonus, semitonium; et in Diapente quatuor, tonus, tonus, semitonium, tonus



DE OCTO MODIS. [1Kb]



TEXTUS THEOTISCUS.


Ter ouh tia lirum uuerbe. der uuerbe sia ze demo meze. daz sie uber dene tiu ne kelle. noh si fore flachize unlutreiste ne si. diu hohesta uuarba. unde diu niderosta. die sint fore un meze ungeza mestun. Bediu lobeton friges unde dores. tia metens kaft. tiu under dien zuein ist. Unde also dores uuolton eteuuaz naheren sin dero niderostun. danne dero oberostun. so uuolton friges eteuuaz naheren sin dero oberastun danne dero niderostun. die tuouuarba namot musica. nah tien selben gentibus dorium modum unde frigium. Under dien zuisken ist tonus.  taz ist iro zueio underskeit. Obe frigio ist lidius. tero underskeit ist tonus. Obe lidio ist eines semitonii hohor mixolidius. unde obe domo hohor eines toni ypermixolidius. Noh tanne sint tri under dorio. Nideror eines semitonii ist ypolidius. under demo nideror eines toni ypofrigius. unde aber eines toni nideror ypodorius. taz ist ter niderosto fone demo ist hina uf ter ahtodo. unde der oberosto ypermixolius. An dien octo modis. ih meino ypodorio. ypofrigio. ypolidio. dorio. frigio. lidio. mixolidio. ypermixolidio. sunt uns keougete octo species diapason simphonie. An dien uuir finden ufstigendo fone  demo niderosten ze demo oberosten dise siben underskeita. tonum. tonum. semitonium. tonum. tonum. semitonium. tonum. Pediu liutet tiu oberosta uuarba duplum gagen dero niderostun. Unde bediuternin. ube daz ypodorius modus ist. tanne uuir stillost anauahen zesingenne. unde ube ypofrigius ist. tanne uuir eines toni hohor anafahen. unde ypofidius tanne zueio. unde dorius tanne eines diatesseron. unde frigius tanne eines diapente hohor. unde ypermixolidius danne uuir folles diapason. ih meino zuiualat hohor. daz uuir danne hohor anafahen ne mugen. uuanda ouh selbez taz sang. note stigen sol fone dero stete dar iz anagefangen uuirt. unz tara sin hobi gat. ih meino uuilon ioh ze demo ahtoden buohstabe. der zuiualt liutet. tanne der  buohstab. ze demo iz anafieng. Mennisken stimma nemag fure fierualt nicht kereichet uuerden. Tiu fierualti ist so ze fermenne. also ih nu chad. taz fone demo eristen anafange in ypodorio. so B. ist. alde. C. zuiualt ist hina uf hohi ze demo. B. alde ze demo C. in ypermixolidio. unde aber dannan zuiualt hina uf ze sine ahtoden buohstabe der imo zuiualt. unde enemo fierualt liutet. Tar maht tu chisen. ube daz sang ferror stiget fone sinemo anafange. danne ze demo ahtoden buohstabe. so diu fore genamda antiphona tuot. daz iz danne in permixolidio. ana zefahenne ne ist. uuanda an demo modo nioman uber den ahtoden buohstab kestigenne mag. Aber an so uuelichemo buohstabe imo hoho anauahentemo gebristet. aba demo sturzeter note.  an daz nidera alphabetum. ze demo selben buohstabe. also er ouh sar dannan. ube izimo penideret. uuidere uf kestepfen mag an daz obera. Anafahendo habet er geuualt ze erheuenne so nidero. alde so hoho er uuile. aber so er erheuet unde furder gerucchet. sone habet singendone hein geuualt. nideror alde hohor zefahenne. ana aba duplo in simplum. alde ab e simplo in duplum. also erchunnen mag an demo monochordo. alde an dero organun. Ter die suegela meze der borgee desselben. des andero lirun ze borgenne ist. uuanda ube die eristun zelang uuerdent. so sint sie selben unhelle. unde habent heisa utun. doh ouh tie andere sin lutreiste. Uuerdent sie aber ze churz. tannen sint die afterosten zechlei  stimme. doh tie eristen gnuog lutreiste sin. sone diu cheden daz einero elno langue suegela. fone dore zungun uf. an demo eristen buohstabe ze churz si. unde zueio langiu zelang si. unde aber under dien zuisken gagen andero halbero langiu gelimflih si. so habet tiu ahtoda ane halb diametrum. einero elno dodrantem in lengi. unde diu finftazenda mer danne trientem. daz chit den drittenteil einero elno.



INTERPRETATIO LATINA.


Qui autem lyram facit, eam ita mensuretur, ne propter maiorem extensionem nimis sonora, nec ob minorem extensionem minus sonora sit; chorde enim nimis alte et nimis depresse propter mensure defectum omnium sunt ingratissime. Hinc Phryges Doresque laudabant medium, quod inter duo illa extrema est. Itaque Dores mallebant aliquantulum propinquare tono infimo quam supremo; Phryges uero aliquantidum proximiores esse uolebant supremo quam infimo. Duos hos modos Musica ex his ipsis gentibus dicit modum Dorium et Phrygium.  Inter hos est tonus, qui est discrimen inter duos illos. Super Phrygium est Lydius, quorum discrimen tonus est. Super Lydium uno semitonio altior est mixolydius, et hoc altior uno tono hypermixolydius. Deinde tres sunt inferiores Dorio: inferior uno semitonio hypolydius est; hoc inferior uno tono hypophrygius; et adhuc uno tono hypodorius. Hic est infimus, a quo ascendendo octauus et supremus est hypermixolydius. Ex his octo modis, puta hypodorio, hypophrygio, hypolydio, Dorio, Phrygio, Lydio, mixolydio hypermixolydio demonstrate nobis sunt octo species diapason symphonie. In quibus reperimus  ascendendo ab infimo ad supremum hec septem discrimina: tonum, tonum, semitonium, tonum, tonum, semitonium, tonum. Ad hec sonat supremus modus duplum respectu infimi. Porro ubi hypodorius modus est, tunc profundissime cantare incipimus; et ubi hypophrygius, tunc uno tono altius incipimus; et ubi hypolidius, duobus; et ubi Dorius, tunc uno diatessaron; et ubi Phrygius, tunc uno diapente altius; et ubi hypermixolydius, tunc plenum cantamus diapason, nempe duplo altius, ut altius deinceps incipere non possimus. Quod si etiam cantus ipse ascendere deberet a loco, ubi inchoatur quam altissime potest, quia nempe ad octauam litteram, que duplum sonat eius littere, a qua inceperat, hominum uox per quadruplum passim pertingere  non potest: ideo quadruplum ita accipiendum est, sicut nunc dixi, ut a primo initio in hypodorio, quod B. est uel C. duplum sit sursum usque ad B. uel C. in hypermixolydio, hinc uero duplum sursum ad octauam suam litteram, que huic duplum, et illi quadruplum sonat: tunc eligere potes, an cantus altius debeat ascendere ab initio quam ad octauam litteram, quemadmodum fit in predicta antiphona. Ut adeo in hypermixolydio incipiendum non sit, cum in eo modo nemo supra octauam litteram ascendere possit: sed in quacunque littera altius ascendi non potest, ab illa littera necessario ad eamdem litteram alphabeti inferioris descendendum est. Sic quoque mox inde, ubi nimis descendit, iterum ad superius alphabetum ascendere  potest. In incipiendo potestatem habet intonandi tam profunde uel alte quam uelit: ubi uero inceperit et perrexerit, cantans haud amplius siue profundius siue altius progredi potest, quam a duplo in simplum, uel a simplo in duplum, uti cognosci potest in monochordo uel in organo. Qui fistulam metitur, in ea euitet quod in lyra uitandum est: quia ubi prime [f. chorde] nimis longe fiunt, haud sonore sunt, tonumque raucum efficiunt, etiamsi altere sint sonore: si uero nimium breues fiant, infime tonum nimis exilem faciunt, etsi prime satis sint sonore. De his dicitur, quod fistula longitudine unius ulne a labio eius sursum in primam litteram nimis breuis sit, et duarum ulnarum nimis longa,  sed inter binas has, que longitudine unius et dimidie sunt, congrue sint. Sic habet octaua pro dimidia diametro unius ulne dodrantem in longitudine, et quintadecima plusquam trientem, quod facit tertiam partem unius ulne.



DE MENSURA FISTULARUM ORGANICARUM. [1Kb]



TEXTUS THEOTISCUS.


Sidtu nu becennest. uuio alle die suegela ein anderen encheden. Sone bedrieze dih ouh iro maza zelir nenne. Macha dia eristun so langa. so dar fore gesaget ist. ube du uuellest. unde so uuita du uuellest.  tero uuiti sulen sie alle sin. Unde miztia anderun bi dero eristum fus. sih ze erist uuio uuit si si. diu uuiti heizet diametrum. Tara nah la an dero eristum suegelun lengi. fore den ahtoden teil dero uuiti. unde teile sia dannan nider unz ze dero zungun diu plectrum heizet. in niun teil eben micheliu. Dero niun teilo. gib ahto teil dero anderun. taz ist iro lengi. fone dero zungun uf. la dara nah fore an dero anderun suegelun lengi. zuene ahtoteila des diametri. unde teile daz ander aber also in niuniu. unde gib tero niuno ahtoteil. dero drittun. daz ist iro lengi. fone dero zungun uf. Nim danne dia eristun. unde la fore an iro lengi den dritten teil des diametri. unde teile sia dannan niderunz ze dero zungun in fier teil. unde dero gib triu dero fierdun.  taz ist iro lengi. unde tara gat diatessaron. mit tono tono semitonio. Unde fernim io ze io gelichemo. male. fone dero zungun uf. So nim aber dia eristun. unde la. an iro lengi fore den halben teil iro uuiti. unde teila sia in driu teil. unde gib tero zuei dero finftun. Daz ist iro lengi. Nim daranah selbun dia finftun. unde la in iro lengi fore den ahtoden teil des diametri. unde teile daz ander in fieriu. unde gib tero driu dero sibendun. Tanne miz tia ahtodun bi dero eristun. la andero eristun fore. so uilo des diametri si. daz chit la fore alla dia uuiti. unde teile daz ander in zuei eben micheliu teil. unde gib einez tero ahtodun. daz ist iro lengi fone demo plectro uf. Unztara gat diapente. mit tono tono semitonio tono. Taranah kib tia selbun maza dien anderen sibenen.  tia du nah tero eristun dien ereren sibenin gabe. So habet tanne diu erista zuo lengi dero ahtodun. unde ein diametrum ubere. Unde so samo habet tiu ahtoda zuo lengi dero finftozendun. eunde ein diametrum ubere. Aber diu erista habet fier lengi dero finftozendun. Unde dara ubere triu diametra. Ube dih uuunder ist. zui iro driu sin. nalszuei. ih kibo dir is rationem. Uuanda so man an dero eristun fore lazet ein diametrum. unde si noh tanne dupla ist gagen dero ahtodun. diu iro simpla ist. unde aber dero lengi fore ferlazanemo diametro. halbiu uuirt tero finftozendun. so ist tero ahtodun note zuiualt. tanne dero finftozendun. unde ein diametrum. unde dero eristun note fierualt. unde zuei diametra. ane daz erista diametrum. Uuile aber der organicus  fure finfzen. alde sehszen seiten buohstaba. folliu driu alphabeta machon. so sol er daz dritta mezen nah tien ereren zuein. also er daz ander maz nah temo eristen.



INTERPRETATIO LATINA.


Postquam cognouisti quomodo omnes fistule inuicem sibi respondeant, iam mensuram earum etiam discere ne graueris. Fac primam tam longam, uti ante dictum est, quam uelis, tamque amplam, quam  placuerit: eiusdem amplitudinis omnes esse debent. Metire reliquas ad mensuram prime. uide primo quam ampla sit; amplitudo dicitur diameter. Dein relinque pro prime fistule longitudine octauam partem eiusdem amplitudinis, et diuide illam ab hinc deorsum usque ad labium, quod plectrum dicitur, in nouem partes equalis magnitudinis. Harum nouem partium octo partes da secunde, et hec est longitudo eius a labio sursum. Relinque dein pro secunde fistule longitudine bis octo partes diametri, et diuide reliquum denuo sic in nouem, harumque nouem octo partes da tertie; hec est longitudo eius, a labio sursum. Sume dein primam, et relinque pro eius longitudine tertiam partem diametri, et diuide eam abhinc deorsum usque ad labium in  quatuor partes, et harum tres da quarte: hec est longitudo eius, et huc conuenit diatessaron cum tono, tono, semitonio; et perge ita equali modo a labio eius sursum. Sume denuo primam, et relinque pro eius longitudine dimidiam partem eius amplitudinis, et diuide eam in tres partes, et da harum duas quinte: hec est longitudo eius. Sume dein eamdem quintam, et relinque pro eius longitudine octauam partem diametri, reliquumque diuide in quatuor, et tribue ex his tria septime. Tunc metire octauam per primam: relinque in prima, quantum diameter est, id est, relinque omnem amplitudinem, et diuide reliquum in duas eiusdem magnitudinis partes, et da unam octaue; hec est longitudo eius a plectro sursum. Usque huc it diapente cum tono,  tono, semitonio, tono. Tunc tribue eamdem mensuram reliquis septem, quam post primam prioribus septem tribuisti. Habet itaque prima duas longitudines octaue, cum una diametro supra; et similiter habet octaua duas longitudines decime quinte, et unam diametrum supra. Prima uero quatuor longitudines habet decime quinte, et insuper tres diametros. Si miraris, cur tres sint et non duo, eius rationem accipe. Nam si in prima relinquatur una diameter, et ea tamen dupla est respectu octaue, que eius simpla est, eius autem longitudo ante protensionem diametri dimidium fit decime quinte; tunc eius octaua necessario dupla est puta decima quinta, et una diameter, eiusque prima necessario quadrupla, et due diametri absque prima diametro.  Quod si uelit organicus pro quindecim uel sexdecim chordarum litteris plena tria alphabeta facere, tunc metiatur tertium iuxta duo priora, sicut secundum iuxta primum metiebatur.




ANNO DOMINI DCCCCXII.
HATTO MOGUNTINUS ARCHIEPISCOPUS.





HATTONIS EIUSQUE SUFFRAGANEORUM EPISTOLA AD IOANNEM IX PAPAM. De morte Arnulphi imperatoris, de Ludouico eius filio septenni, rege Germanie salutato, de archiepiscopatu apud Morauos erecto.



 Domno sancte et apostolice et uniuersalis Romane ecclesie pape, HATTO indignus presul Moguntinensis Ecclesie, cum uniuersis suffraganeis nostre exiguitati adiunctis, debitum orationis obsequium et fidelem seruitutem.

Nouerit igitur sublimitas uestre sanctitatis, quod nulla fratrum unanimitas sancte Romane Ecclesie potestati subiecta, fidelior atque deuotior ac subiectior apparet, quam nos, qui uestre dominationi et capiti omnium Ecclesiarum omni mentis intentione subiicimur, plurimum gaudentes in Domino et in dono gratie ipsius, quod per uestram sanctitatem et sapientiam magnifice et amplissime sedes eiusdem Ecclesie dilatatur in religione diuina: et in hoc instantissime precibus incumbimus, deprecantes diuinam  clementiam, ut ad altiora semper conscendere uos, et de die in diem meliora sectari atque perficere concedat. De cetero uestre clementie innotescimus, seniorem nostrum Arnulphum imperatorem de huius uite exsilio migrasse [a 1Kb] . Sed quod quandiu in hoc mundo subsistimus per incerta ferimur, nescientes ubi quorumdam anime post hanc lucem mansionem recipiant: uestris quasi prouoluti uestigiis subnixe poscimus, ut animam ipsius uestre auctoritatis potestate a uinculis peccatorum absoluatis, quia »quecunque solueritis super terram, erunt soluta in celo .« Tali uero domino, rectore, et gubernatore amisso, in nostris partibus uacillauit nauis Ecclesie. Quem regem eligeret paruo tempore inscia mansit: et quia timor magnus aderat, ne solidum  regnum in partes se scinderet, diuino, ut credimus, instinctu factum est, ut filius senioris nostri,  quamuis paruissimus, communi consilio principum et totius populi consensu in regem eleuaretur. Et quia reges Francorum semper ex uno genere procedebant, maluimus pristinum morem seruare quam noua institutione insidere. Sed cur hoc sine uestra iussione et permissione factum sit, uestram haud dubitamus latere prudentiam. Nulla scilicet alia causa actum constat, nisi quia paganis inter nos et uos consistentibus, impeditum est iter nostrum ad sanctam matrem nostram Romanam sedem: ita ut nec legati a nostra paruitate ad uestram dignitatem dirigi potuissent. Sed quia tandem occasio et tempus aduenit quo nostra epistola uestris obtutibus presentaretur, rogamus nostram communem constitutionem uestre dominationis benedictione roborari.

 Insuper etiam pietati uestre intimamus quod fratres et cepiscopi nostri Bawarienses se apud nos conquerentes, et alta suspiria trahentes gemebant, qualiter Marauenses populi Francorum potestati rebelles, iactent se ab illorum consortio esse diuisos, et seorsum metropolitano gloriantur a uestra concessione esse sublimatos, cum nunquam metropolitana sedes inter illos haberetur, sed semper illorum prouincie et diecesi cohererent. Dolebant se etiam apud nos, quod quorumdam machinatione, magna infamia circa uestram celsitudinem essent denotati, scilicet, ut cum paganis fedus et pacem inirent, et ipsi pagani consilio eorum agerent tam multa nefaria  et illicita. De his omnibus consilium a nobis querentibus Bawariensibus episcopis, iustum respondimus esse fratrum solatio semper adherere.  quia propheta inquit: »Ecce quam bonum et quam iucundum habitare fratres in unum .« Illi uero non in unum habitant, qui fratrum se solatio subtrahunt, aut fratribus insidias preparant. Nos illorum tristitie compatientes, nolumus illis consilium de talibus obiectionibus prebere, priusquam ad uestram interrogationem per epistolam nostram ueniremus. Semper nos scimus carnales spiritales solere persequi, et maleuolos beneuolos infirmare et lacerare. Preuidere ergo summopere debent omnes qui sacerdotes Domini persequuntur tam occulte quam manifeste, ne ad illos pertineat quod Propheta dixit: »Cogitauerunt malitias in corde suo, tota die constituebant prelia; exacuerunt linguas suas sicut serpentis: uenenum aspidum sub  labiis eorum .« Et paulo post: »Cadent super eos carbones, in ignem deiicies eos .« Et iterum: »uir linguosus non dirigetur in terra; uirum iniustum mala capient in interitu .« Et per Ieremiam inquit Dominus: »Omnes in sanguine iudicantur, unusquisque proximum suum tribulat. Omnes in malum manus suas preparant.« Non debent enim alieni episcoporum aut accusatores aut iudices fieri. Unde de Lot est scriptum: »Ingressus es ut aduena, nunquid ut iudices? « Accusator autem episcoporum nullus sit seruus, aut libertus, nullaque persona suspecta aut infamis, repellantur inimici, et omnes laici. Isti fratres et cepiscopi nostri Bawarienses, ueraces  Dei cultores, et boni pastores, peruigili custodia custodiunt gregem sibi commissum, ne lupi rabies aliquam sancti gregis ouiculam rapiat in predam suam. Stant pro muro domus Isrel, ne aliqua uis inimica firmamentum Ecclesie dissoluat. Qui tales inquietat, et sua malitia impugnat, licet presentem, futuram tamen non euadet penam, quia scriptum est: »Qui uos tangit, tangit pupillam oculi mei .« Hec autem omnia perscripta uobis ideo  dirigimus, qui estis caput totius sancte Ecclesie, quecunque per orbem diffunditur, et solamen merentium, quecunque tristia uobis contigerunt menbris uestris: quia sanctissimi pastores Christi superius dicti in nulla re a catholica fide deuiantes, sed eamdem sanctis operibus, et ecclesiasticis officiis ornantes, apud nos conquerentes postulauerunt ut uestre notitie manifesta faceremus, quia et illi per seipsos uobis eadem innotescere uita comite promittebant. Unde poscimus ut uestra consolatio illorum merorem ad letitiam reformet, et semper talia membra summo capiti, quod estis uos, se gaudeant adherere. Illi autem Marauenses, ut nostris auribus illatum est, in occasionem superbie sue assumunt, quia a uestra concessione dicunt se metropolitanum suscipere,  et singulariter degentes aliorum episcoporum consortia refutant. Si hac confidentia diutius inflantur, usque ad sanguinis effusionem, ut multi arbitrantur, prosilient. In quantum presumimus, admonemus quatenus uestra auctoritas, priusquam hoc contingat, ad humilitatis uiam illos corrigendo deponat, ut tandem cognoscant cui dominatui subiici debeant. Nos siquidem debitores esse cognoscimus, si quid a sancte matris Romane Ecclesie scilicet contigerit elabi, uos inde certificari, ut uestra potentia ad rectitudinis lineam perducatur. Quod si uestra admonitio illos non correxerit, uelint, nolint, Francorum principibus colla submittent, et credimus absque effusione sanguinis et mutua cede ex utraque parte  tunc posse bene contingere. Iterum iterumque uestre dignitatis auribus replicamus quod tam episcopi quam laici Bawarienses in religione Christianitatis nulla gente inferiores esse probantur, neque unquam Franci absque illorum auxilio aut in ecclesiasticis rebus, uel in bellicis negotiis nominatim uel fama dignum aliquid peregerunt. Sicut neque illi absque istis.




ANNO DOMINI DCCCCXIII.
ANASTASIUS III PONTIFEX ROMANUS.





NOTITIA HISTORICA IN ANASTASIUM.



 Anastasius, patria Romanus, Luciani filius, anno Domini nongentesimo decimo, Sergio inuasori sedis est subrogatus, tempore Lamberti et Leonis imperatorum. Sedit annos duos et menses totidem. Ticinensem Ecclesiam, teste Sigonio, libro uI de Regno Italie, plurimis iisdemque magnificis ornamentis decorauit, concedens ei usum umbelle, equoque uehi  albo, crucem preuiam in itinere habere et in conciliis a leua pontificis assidere.

Huius tempore, Lambertus imperator, cum esset annorum triginta duorum, ab Ugone comite Mediolanensi in uenatione occulte necatus est, summa regni deinceps ad Berengarium deuoluta.

Leo, sextus eius nominis, imperator orientalis,  uentris profluuio laborans, excessit e uiuis anno imperii sui uigesimo sexto. Preterea centum et tredecim nouellas constitutiones, Iustinianum imitatus, de sacris simul et profanis ridicule nimis edixit. Exstat una sub eius nomine epistola in bibliotheca sanctorum Patrum, de Christiane fidei ueritate inscripta, qua Spiritum sanctum a Patre Filioque procedentem profitetur his uerbis: Ego sum Dominus Deus tuus, creator tuus, lumen de lumine, uerbum de Patre, ex quibus Spiritus sanctus procedit. Quod ideo dictum uelim, ut intelligas orthodoxam doctrinam huius temporis uiros disertos recepisse; exclamasse tamen, quod sine ecumenici concilii  auctoritate in symbolo posita esset. Defuncto Leone, in Oriente frater illius Alexander homo nefarius, anno etatis sue uigesimo, una cum Constantino imperatoris Leonis filio puero succedit in imperio, et post sextum mensem imperii, propter contemptum Dei, et sanctarum imaginum, infami exitu, ut tradunt Curopalates, et Aretas, mortuus est, solique Constantino imperium reliquit. Anastasius papa, cum sedisset annos duos et menses totidem, obiit anno Redemptoris nostri 912, sepultus est in basilica sancti Petri, ut habet epitaphium illius, quod ex Manlio recitat Baronius.





ANASTASII PAPAE III PRIuILEGIA DUO.



I. PRIuILEGIUM PRO ECCLESIA uERCELLENSI. 
[Opera Attonis, tom. I, pref., pag. IX.]


ANASTASIUS episcopus, seruus seruorum Dei, reuerentissimo et sanctissimo RAGEMBERTO sancte uercellensis Ecclesie episcopo, diebus uite sue tantummodo.

Si pastores ouium sole geluque pro gregis sui custodia die ac nocte ferre contemnitis, ut ne qua ex eis, aut errando pereat, aut ferinis laniata morsibus rapiatur, oculis uigilantibus circumspectant; quanto sudore, quantaque cura debemus esse peruigiles nos, qui pastores animarum ducimus, attendamus, et susceptum officium exhibere erga custodiam Dominicarum  ouium non cessemus, ne in die examinis diuini pro nostra desidia ante summum Pastorem negligentie reatu excruciet, unde modo honoris reuerentia sublimiores inter ceteros iudicamur! Pallium autem sanctitati tue ad missarum solemnia celebranda concedimus, quod tibi non aliter, Ecclesie tue priuilegiis in suo statu manentibus, uti largimur, nisi solummodo in die sancte uenerande Resurrectionis D. N. I. C., seu in natalitiis sanctorum apostolorum, atque in sancti Ioannis, et in Assumptione beate Dei genitricis Marie, simulque in Dominice Domini nostri natiuitatis diem, pariterque in solemnitatis Ecclesie tue diem, uerum etiam et in ordinationis tue natalitiorum concedimus diem, sicut a predecessore nostro domno Gregorio huius alme sedis presule  factum est. In secretario uero induere tua fraternitas pallium debeat, et ita ad missarum solemnia proficisci, et nichil sibi amplius ausu temerarie presumptionis arrogare, ne dum in exteriori habitu inordinate aliquid arripitur, ordinate etiam, que facere poterant, amittantur. Cuius quoniam indumenti honor, modestia actuum uiuacitate seruanda est, hortamur, ut cuncta ornamenta conueniant, quatenus, auctore Deo, recte, uel ubique possis esse conspicuus. Itaque uita tua filiis tuis sit regula, in ipsa si qua fortitudo in ipsis iacta est, dirigent in ea, quod imitantur, aspiciant, in ipsa semper considerando  proficiant, ut tuum post Deum uideantur bonum, quod uixerint. Cor ergo neque prospera, que temporaliter blandiuntur, extollant, neque aduersa deiiciant, sed quidquid illud fuerit, uirtute patientie deuincatur. Nullum apud te locum, odia nullus fauor indiscretus inueniat, districtum mali cognoscant, insontem apud te, culpabilem suggestio mala non faciat, nocentem gratia non excuset, remissum te delinquentibus non ostendas, ne quid ultum non fuerit, perpetrari permittas, sit in te boni pastoris dulcedo, sit et iudicis reuera districtio. Unum scilicet, quod innocenter uiuentes foueas, aliud, quod inquietos feriendo a prauitate compescas. Sed quoniam nonnunquam prepositorum zelus, dum districtus maiorum uultu debes existere, transit in crudelitatem correctio,  iram iudicio refrena, et censura discipline sic utere, ut et culpas ferias, et ad dilectionem personarum, quas corrigis, nunquam recedas, misericordem te, prout uirtus patitur, pauperibus exhibe, oppressis defensio tua subueniat, optantibus modesta erectio contradicat, nullius faciem contra iustitiam accipias, nullum querentem iusta despicias, in custodiendo equitatem excellas, ut nec diuites potentiarum aliquid apud nos extra uiam suadeant, rationes audire, nec pauperes de re sua faciat humilitas desperare, quatenus, Deo miserante, talis possis existere, qualem sacra lectio precipit dicens: »Oportet episcopum irreprehensibilem esse ,« sed his omnibus uti salubriter poteris, si magis magistram caritatem habueris, quam qui secutus fuerit,  aliquanto tramite non recedat. Ecce, carissime, inter multa alia, ista sunt sacerdotis . . . . . Pallii, que si studiose seruaueris, queque foris accepisse ostenderis, intus habetis, sancta Trinitas reuerentiam uestram gratie tue protectione circumdet, atque in timoris sui uia non dirigat, ut post uite huius amaritudines, ad eternam simul perueniamus dulcedinem.

Scriptum per manum Ioannis scriniarii sancte Romane Ecclesie, in mense Februario, indictione quinta decima.

Bene ualete.

 Dat. Iu Idus Februarii per manum Theophilacti sacellarii sancte sedis apostolice, anno, Deo propitio, pontificatus domni Anastasii summi pontificis . . . et unum Scili Iunioris P. P. in sacratissima sede beati Petri apostoli, indictione 15.



II. PRIuILEGIUM PRO ECCLESIA HAMBURGENSI. 
[Apud Lappenberg, Hamb. Urk., I, 38.]

+ ANASTASIUS episcopus, seruus seruorum Dei, dilecto confratri HOGERO, uenerabili archiepiscopo Hammaburgensis Ecclesie, salutem in perpetuum.

Conuenit apostolico moderamini pia religione pollentibus beneuola compassione succurrere et poscentium animis alacri deuotione impertiri assensum. Ex hoc enim lucri potissimum premium apud Deum procul dubio promeremur, dum uenerabilia loca opportune ordinata ad meliorem fuerint per nos statum perducta. Igitur quia postulasti a nobis quatenus  archiepiscopatum Hammaburgensem totum in integrum tibi tuisque successoribus confirmaremus, sicut a predecessoribus nostris Gregorio, Nicolao, huius apostolice sedis decretum est, inclinati precibus tuis et nos apostolica auctoritate concedimus et confirmamus, cum omnibus generaliter atque specialiter ad eumdem prefatum archiepiscopatum pertinentibus, scilicet omnia que tui antecessores suis  laboribus acquisierunt uel etiam que ob amorem eterne patrie ibi a fidelibus Christi largita sunt uel adhuc largiuntur. Cum illis etiam qui hoc tempore ad Christi fidem conuersi sunt, prouocante et protegente gratia Dei, uidelicet episcopos in omnibus gentibus Sueonum seu Danorum, Norwegorum, Island, Scrideuinnun, Gronlandon et uniuersarum septentrionalium nationum, necnon etiam in illis partibus Sclauorum, que sunt a flumine Pene usque ad fluuium Egidore, ita ut sub tua tuorumque successorum Hammaburgensis Ecclesie archiepiscoporum, maneant potestate, uel quidquid a uobis, diuina fauente gratia, ab errore perfidie, siue hominum siue locorum ad religionem Christianam acquiri potest. Pallium quoque tibi transmittimus, et usum eius tibi tuisque successoribus perpetualiter tenendum inuiolabiliterque retinendum censemus. Et insuper decreuimus nullum archiepiscoporum, uel Coloniensem uel alium quemlibet, in tua diecesi ullam sibi uindicare potestatem,  et cetera. Caput quoque tuum mitra, quod est insigne Romanorum, permittimus insigniri. Quod si quis huic nostre auctoritatis priuilegio contraire uel in aliquo tentauerit illud temerare, anathema sit; qui uero pie obseruauerit, gratiam et benedictionem consequatur a Domino nostro Iesu.

Data per manum Adriani, scrinarii sancte Romane Ecclesie, in mense Ianuario, indictione 8.





ANASTASII PAPAE III EPITAPHIUM IN BASILICA SANCTI PETRI.



uatis Anastasii requiescunt membra sepulcro,
   Sed nunquam meritum paruula claudit humus.
Rexit apostolicam blando moderamine sedem
    Tertius existens ordine pontificum.
 Ad Christum pergens, peccati uincula sperat
   Omnia clementer soluere posse sibi:
Undique currentes huius ad limina templi,
    Ut prestet requiem poscite corde Deum.




uolume back matter






ORDO RERUM QUAE IN HOC TOMO CONTINENTUR.


 FULCO ARCHIEPISCOPUS RHEMENSIS.

    Notitia historica. 9
    EPISTOLAE. 11
    Epistola prima.---Ad Stephanum u pontificem maximum. 11
    Epistola II.---Ad Carolum Caluum imperatorem. De pactu cum Normannis inito. 13

RICULFUS SUESSIONIS EPISCOPUS.
    Notitia historica. 14
    STATUTA. 15

MANCIO CATALAUNENSIS EPISCOPUS.
    Epistola ad Fulconem Rhemensem episcopum. 23

MARTINIANUS MONACHUS.
    Notitia historica. 24
    Martiniani prologus in libros morales. 26

IOANNES PAPA IX.
    Notitia historica. 28
     EPISTOLAE. 28
    Epistola prima.---Ad Heriueum archiepiscopum Rhemensem.---Rescriptum domini Ioannis pape ad consulta Heriuei Rhemorum archiepiscopi de Northmannis nuper ad fidem conuersis, quorum alii baptizati fuerant, et rebaptizati, et post baptismum gentiliter uixerant: qualiter illis consulendum sit; ubi demum habetur absolutio sui suorumque. 28
    Epistola II.---Ad Styllianum episcopum Neocesariensem.---Negat illi ueniam quam petiuerat communicandi cum illis quos Photius ordinauerat. 29
    Epistola III.---Ad clerum et populum Lingonensem.---Agripinum episcopum iis restituit. 30
    Epistola Iu.---Ad Carolum Simplicem regem Francorum.---Hortatur ut Argrini Lingonensis episcopi restitutioni faueat. 31
    Epistola u.---Hattonis Moguntini archiepiscopi eiusque suffraganeorum ad Ioannem IX papam.---De morte  Arnulphi imper.; de Ludouico eius filio septenni, rege Germanie salutato: de archiepiscopatu apud Morauos erecto. 32
    Epistola uI.---Theotmari Iuuauensis ecclesie archiepiscopi, et aliorum episcoporum, ad Ioannem IX.---Queruntur unum archiepiscopum, et episcopos tres, in Schlauorum terris, prius Patauiensi episcopo subiectis, creatos esse. 34
    CANON DE ELECTIONE PAPAE. 38
    PRAELOCUTIO IN CONCILIO RAuENNATE. 40

BENEDICTUS PAPA Iu.
    Notitia historica. 40
    EPISTOLAE ET PRIuILEGIA. 40
    Epistola prima.---Ad Galliarum episcopos principes, etc.---Argrinum Lingonensem episcopum in Ecclesie sue iura omnia restituit. 40
    Epistola II.---Ad clerum et populum Lingonensem. 42
    Priuilegium, Huoggi abbati Fuldensi concessum. 44

CHRISTOPHORUS SEDIS APOSTOLICAE INuASOR.
     Notitia historica. 45
    Diploma Christophori in confirmationem priuilegiorum abbatie Corbeiensis in diecesi Ambianensi. 46

REMIGIUS ANTISSIODORENSIS.
    Notitia historica in Remigium. 48
    Monitum in opus subsequens. 50

OPERUM PARS PRIMA.---EXEGETICA.
    COMMENTARIUS IN GENESIM. 52
    CAPUT PRIMUM, 54.---CAP. II, 59.---CAP. III, 64.---CAP. Iu, 68.---CAP. u, 72.---CAP. uI, 73.---CAP. uII, 76.---CAP. uIII, 77.---CAP. IX, 78.---CAP. X, 79.---CAP. XI, 81.---CAP. XII, 82.---CAP. XIII, 83.---CAP. XIu, 84.---CAP. Xu, 85.---CAP. XuI, 87.---CAP. XuII, 88.---CAP. XuIII, 89.---CAP. XIX, 91.---CAP. XX, 93.---CAP. XXI, 93.---CAP. XXII, 95.---CAP. XXIII, 96.---CAP. XXIu, 97.---CAP. XXu, 100.---CAP. XXuI, 102.---CAP.  XXuII, 103.---CAP. XXuIII, 105.---CAP. XXIX, 106.---CAP. XXX, 107.---CAP. XXXI. 108.---CAP. XXXII, 109.---CAP. XXXIII, 110.---CAP. XXIu, 110.---CAP. XXXu, 111.---CAP. XXXuI, 113.---CAP. XXXuII, 114.---CAP. XXXuIII, 115.---CAP. XXXIX, 117.---CAP. XL, 117.---CAP. XLI, 118.---CAP. XLII, 119.---CAP. XLIII, 119.---CAP. XLIu, 120---CAP. XLu, 121.---CAP. XLuI, 121.---CAP. XLuII, 122. CAP. XLuIII, 124.---CAP. XLIX, 124.---CAP. L, 132.
    ENARRATIONES IN PSALMOS 133
    Diuersa diuersorum in psalmos preambula. 134
    Quid significet in finem quod frequenter inuenitur in titulis psalmorum. 133
    Quare PSALMI dicuntur. 135
    De multifaria inscriptione titulorum. 139
    Epistola Hieronymi ad Damasum papam. 142
    Epistola B. Hieronymi ad Paulam de Alphabeto Hebreorum. 145
    Remigii prefatio. 146
    Incipiunt enarrationes in Psalmos. 149

OPERUM PARS SECUNDA---MISCELLANEA.
    TRACTATUS DE DEDICATIONE ECCLESIAE. 845
    Quare supermilinare ter percutitur, et PAX HUIC DOMUI dicitur. 847
    Quid significet quod sacerdos  Alphabetum in pauimento scribit. 850
    Cur aqua sali cinerique miscetur, et super aquam ex sale et cinere crux figitur. 852
    Quid sit quod sacerdos per quatuor altaris cornua digito, crucem facit. 854
    Quid significet aque effusio in basim altaris. 856
    Quid significet quod altare Linteo extergitur. 857
    Quid signetur in uaria unctione altaris. 858
    Quid innuat translatio reliquiarum et conditio earum in altari. 862
    HOMILIAE DUODECIM. 865
    Homilia I.---In illud Matthei: Sicut enim fulgur exit ab oriente et apparet in occidente, ita erit et aduentus filii hominis. 865
    Homilia II.---In illud Matthei: Ioannes cum audisset in uinculis opera Christi, mittens duos de discipulis suis ait illis, etc. 872
    Homilia III.---In illud Matthei Ioannes Baptista predicans in deserto Iudee dicens: Penitentiam agite, appropinquauit enim regnum celorum, etc. 878
    Homilia Iu.---In illud Matthei, cum esset desponsata mater Iesu Maria Ioseph, antequam conuenirent inuenta est in utero habens de Spiritu sancto. 886
    Homilia u.---In illud Matthei: Dicebat iehsu turbis Iudeorum: Ecce mitto ad uos prophetas, et sapientes, et scribas. 892
    Homilia uI.---In illud Matthei: Defuncto autem Herode, ecce angelus Domini apparuit in somnis Ioseph in Aegypto dicens: Surge et accipe puerum et matrem eius, et uade in terram Isrel. 895
    Homilia uII.---In illud Matthei: Cum natus esset iehsu in Bethlehem Iude in diebus Herodis regis, ecce Magi ab Oriente uenerunt Hierosolymam. 899
    Homilia uIII.---In illud Matthei: Cum descendisset iehsu de monte, secute sunt eum turbe multe, et ecce leprosus adorabat eum dicens: Domine, si uis, potes me mundare. 907
    Homilia IX.---In illud Matthei: Ascendente Iesu in nauiculam secuti sunt eum discipuli eius, et motus magnus factus est in mori. 913
    Homilia X.---In illud Matthei: Respondens iehsu dixit: Confiteor tibi, Pater, Domine celi et terre quia abscondisti hec a sapientibus et prudentibus, et reuelasti ea paruulis. 917
    Homilia XI.---In illud Matthei: Ascendens iehsu Hierosolymam assumpsit duodecim discipulos suos secreto et ait illis: Ecce ascendimus Hierosolymam, et consummabuntur omnia que scripta sunt per prophetas de Filio hominis, etc. 922
    Homilia XII.---In illud Matthei: Accesserunt ad Iesum Scribe et Pharisei dicentes: Quare discipuli tui transgrediuntur traditiones seniorum, non enim lauant manus suas cum panem manducant. 926
    MUSICA. 932
    Monitum. 932

APPENDIX AD REMIGIUM.
    EPISTOLAE DUAE R. AD D. EPISCOPUM uERDUNENSEM. 963
     Epistola prima.---Excusat se quod senex ad eum ire non possit. Hortatur ad patientiam in aduersis. Quid per Gog et Magog in Ezechiele intelligendum sit explicat, nonnullaque enarrat de Hungrorum origine. 963
    Epistola II.---Cur nulle dedicentur ecclesie in honorem sanctorum ueteris Testamenti. 968

SERGIUS PAPA III.
    uita Sergii pape III. 970
    EPISTOLAE ET PRIuILEGIA. 971
    I.---Bulla Sergii III pro monasterio S. Galli. 971
    II.---Sergii pape III epistola ad Amelium Uzeticensem. 972
    III.---Priuilegium Sergii pape III pro ecclesia silue candide. 973
    Iu.---Epistola Sergii III ad Adalgarium Hamburgensem. 974
    u.---Sergii III, priuilegium pro capitulo Astensi. 976
    uI.---Epistola Sergii III ad Leopardum Nonantulanum abbatem. 977
    uII.---Sergii III priuilegium pro ecclesia uiennensi. 978
    uIII.---Epistola Sergii III ad Hogerum Hamburgensem episcopum. 980
    IX.---Priuilegium Sergii pape III pro monasterio S. Martini Turonensi. 980

B. NOTKERUS BALBULUS, S. GALLI MONACHUS.
    B. Notkeri elogium historicum auctore Mabillonio. 985
    DE INTERPRETIBUS DIuINARUM SCRIPTURARUM LIBER. 993
    CAPUT primum.---De iis qui in Genesim Exodum, Leuiticum, Numeros, Deuteronomium etc., scripserunt 993
    CAP. II.---De his qui Psalterium, Prouerbia, Ecclesiasten et cantica Canticorum exposuerunt, 995
    CAP. III.---De interpretibus Libri sapientie, Iesu filii Sirach, Iob, Tobie, Esdre, Iudith, Esther, Paralipomenon et Machabeorum. 996
    CAP. Iu.---Quinam Noui Testamenti libros ex professo interpretati sint. 997
    CAP. u.---De iis qui ex occasione disputationis proprie quasdam sententias diuine auctoritatis explanauerunt. 998
    CAP. uI.---De Libris ornando sacerdotio necessariis, epistolographis, etc. 998
    CAP. uII.---De metrorum, hymnorum, epigrammatumque conditoribus. 1000
    CAP. uIII.---De Libro consensus euangelistarum, et de fide ad Petrum S. Augustini. 1000
    CAP. IX.---De Libris S. Prosperii Aquit. 1001
    CAP. X.---De iis qui uitas et passiones apostolorum ac martyrum conscripserunt. 1001
    CAP. XI.---De chronographis ecclesiasticis et bibliothecariis. 1002
    CAP. XII.---Ecclesiam occidentalem sanctorum multitudine orientali nequaquam inferiorem esse docet. Commendat lectionem Prisciani, Iosephi et Hegesippi. 1003
    LIBER SEQUENTIARUM. 1003
    Prefatio Notkeri ad Liutwardum uercellensem episcopum. 1003
    Incipit Liber Sequentiarum. 1005
    MARTYROLOGIUM. 1026
    Canisius ad Lectorem. 1026
    Iacobi Basnagii de Notkero obseruatio. 1027
    Incipit Martyrologium. 1029
    EPISTOLA AD RUODPERTUM.---De obtrectationis crimine se purgat. 1163
    FORMULAE. 1164
    DE MUSICA. 1170
    Monitum. 1170
    De octo tonis. 1171
    De tetrachordis. 1173
    De octo modis. 1173

HATTO MOGUNTINUS ARCHIEPISCOPUS.
    Epistola ad Ioannem IX papam. 1179

ANASTASIUS III, PONTIFEX ROMANUS.
    Notitia historica. 1181
    Priuilegium pro Ecclesia uercellensi. 1183
    Priuilegium pro ecclesia Hamburgensi. 1185
    Anastasii pape III Epitaphium in basilica sancti Petri. 1186




 FINIS TOMI CENTESIMI TRICESIMI PRIMI.

