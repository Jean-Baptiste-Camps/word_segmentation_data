
PATROLOGIAE TOMUS CCIII.

D. PHILIPPUS DE HARuENG, ABBAS BONAE SPEI.

TOMUS UNICUS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CCIII.


D. PHILIPPUS DE HARuENG, ABBAS BONAE SPEI.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
SAECULUM XII

D. PHILIPPI ABBATIS BONAE SPEI

SACRI ORDINIS PRAEMONSTRATENSIUM AUCTORIS DISERTISSIMI ET D. BERNARDO CLARAEuALLENSI CONTEMPORANEI

OPERA OMNIA

IUXTA EDITIONEM QUAM ANNO 1621 IN URBE DUACENSI PRELO SUBIECIT NICOLAUS CHAMART, ABBAS BONAE SPEI ACCURANTE I.-P. MIGNE BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

TOMUS UNICUS
uENIT: 8 FRANCIS GALLICIS

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE 1855


ELENCHUS AUCTORUM ET OPERUM QUI IN HOC TOMO CCIII CONTINENTUR.


PHILIPPUS DE HARuENG ABBAS BONAE SPEI.
Epistole. 	Col. 1
Commentarius in Cantica. 	189
Moralitates in Cantica. 	489
De somnio Nabuchodonosor. 	585
De salute primi hominis. 	593
De damnatione Salomonis. 	621
De institutione clericorum. 	665
uita S. Augustini. 	205
---S. Amandi. 	233
Passio SS. Cyrici et Iulite. 	1303
---S. Saluii martyris. 	1311
uita S. Foillani martyris. 	1325
---S. Gisleni confessoris. 	1337
---S. Landelini confessoris 	1349
---B. Ode uirginis. 	1359
---S. Waldetrudis. 	1375
Passio S. Agnetis. 	1388
Carmina uaria. 	1391





Main uolume text




[OPERA OMNIA PHILIPPI DE HARuENG.]





EPISTOLA DEDICATORIA.

Alberto Austrio archiduci, Brabantie auci, Belgarum principi serenissimo ac clementissimo.

Philippum hunc nostrum, Serenissime Princeps, e tenebris  ut, quam antea nunquam uiderat, lucem aspiceret, ubi primum sustuli, id fecit, ut mihi quidem uisum est, quod omnino faceret is, cui longa ac prope eterna retro nocte damnato celum semel intueri concederetur, qui profecto non in minorum astrorum aliquod aciem oculorum coniiceret, sed in solem ipsum innata luce minoribus illis ignibus communicata tantum rutilantibus prefulgentem. Ita noster hic, situ pene confectus licet, simul ac meis exceptus est manibus, nocte uelut cum puluere detersa statim ut cepit enitere, non in aliquem e tuis te minorem, sed in ipsum te aspectum defixit, postulare uisus tutelarem ad hoc, ut in illa luce quam adeptus erat posset perpetuum retineri.

Ego quidem quoties illum legi, diem qui uideret, longe dignissimum toties iudicaui, uerum ut sub tam augusti nominis tutela tam angustus prodiret uehementer optaui. Quod ergo promiseram, iam presto. Ingens aliquid accipere est, quidpiam donare posse magnis, neque illi minus beneficii conferunt, si dignantur capere, quam si donent. Itaque summum hoc beneficium a me meisque, innumeris aliis in nos a Serenissima Celsitudine uestra deriuatis annumerabitur, quod cum ille sis princeps, quo neque domi, neque foris, neque bellice uirtutis, neque iustitie, pietatis, mansuetudinis gloria clariorem etas ulla uiderit, parua nostra tamen, que deuotis animis suppliciter ac solemniter offerimus, non adspernere. Nobiscum equidem nostre commoditates, are, altariumque ornamenta deberi sese tibi profitentur. Ita quidquid a nobis ad te uenit, eo certe nomine suscipiendum uenit, quod sit tuum, quoniam nisi tuis manibus ac humeris esset suffulta nostra Bona-Spes, omni spe pristini decoris, fulgorisque recuperandi penitus exciderat. Siquidem posteaquam immanis perduellium furor in hos nostros longe lateque, ut et uicinorum agros calamitosissimam induxisset uastitatem, domumque hanc atque sacram ipsam eius edem igni succendisset, omnis  presidii perierat exspectatio.

Ast ubi clementie sue oculis quod fragmentorum ex eius ruinis superat uestra conspexit Celsitudo, tum nos ad instaurandam illam excitauit, et ad extremum, ut id possemus ad quod hortabatur, munificentie sue, que in religiosas personas locaque pia solet esse largissima, opem contulit. Quota uero hec est eius in nos portio beneficiorum? Ea omnia quoties ipse uel recogito mente, uel cum meis usurpo sermone, uehemens in me persentisco desiderium rationis alicuius nanciscende, qua testata prodeat animi mei, meorumque omnium erga illam gratitudo.

Obsecrationes equidem nostre, inuictissime Princeps, uota nostra prope continua, pro te ac tuis, pro tui imperii tranquillitate, pro tue fortune prosperitate, pro uita, pro salute tua, totiusque patrie celum feriunt, superosque sollicitant, et hoc ita de tua summe admirabili humanitate fortiter spero. Mihi lux illa tue liberalitatis affulget. Annues esse satis

Ast esto: nostra illa pro te pietas quamuis magis magisque semper efferuescet accrescendo, nobis tamen non est satis, nisi statuere possimus haberi nos tanto principi non ingratos. Quare in finem illum liber hic Serenissime uestre Celsitudini dedicatur, ut omnes intelligant illam ipsam spei nostre basim esse, nullo tempore collapsuram.

Auctorem uero habet Philippum illum, B. Bernardo synchronum, ac huius monasterii nostri presulem secundum, cuius modestia, pietas, religio, cetereque uelut non hominis, sed beati cuiuspiam animi, mortalium inter cetus commorantis uirtutes quante fuerint, a me non dicentur. Fuerunt uise nulli, cui summe non fuerunt admirationi. Stylo fluit eius scriptio leni quidem, sed quam pia, tam alta, docta, profunda suauiter exprimente. In quo rarum hoc inuenitur, quod auri bene terse grata sit et dulcis, quod paribus fere periodorum numeris deducta similiter cadat oratio. Quo genere dicendi ac scribendi delectatum illum esse non admirabitur, qui nouerit in eius uita moribusque, nichil unquam dissonum exstitisse. Quo minus illud quoque fit mirum, eumdem, cum esset in uiuis, uiros et nobilitatis et doctrine pariter titulis perillustres, familiarissimos atque amicissimos habuisse. Sapiunt enim uel eius characteres singuli nescio quid, quo percepto, legentis animus eum fuisse qui utrosque iure optimo sibi demereretur haud difficulter persentiscat. Ut uerbo omnia dicam, Norbertum illum instituti nostri, nostreque domus fundatorem ubique redolet, eique non ordine modo ac gradus officii in prelaturam, uerum etiam egregie merito sanctitatis est proximus, imo hinc magis quam  inde proximus. Igitur quicunque erga primum illum magna quepiam est animi propensi deuotione, dubio procul, idem etiam in hunc beneuola mentis inclinatione deuoluetur. Deus immortalis! quam speciosa nobilitas est que speciosa redditur sanctitate! Utraque in Norberto summa fuit, si prior non a genere tantum, sed et a persone dignitate generosa singulariter attendatur. Ab eo Philippus quin heres utriusque sit censendus, nemo dubitarit. Quocirca opusculum ab eo religionis doctrina insignite monimentum augusto illius nomini sacratum uenio, qui quoniam Norbertum, singularem ut patronum orat atque ueneratur, Philippum non potest non amare. Spem inde hanc, atque hinc inde firmissimam concepi, futurum, ut qui nostra perculsa, diruta, prostrata serenissimis oculis non tantum aspexerit, sed et iacentia ea que salua male sortis elusa ui permanserunt, propriis opibus excitarit, non aliter sit adspecturus. Hanc etiam spem iuuat ipsius operis precipua quedam consideratio, quod ex parte potiori, Canticorum explicatione contineatur. uixerit ille quidem, cui hec dicata ueniunt, patrie nunquam satis, at nature satis aliquando; nunquam serius huic quam illa optauerit. uelim ergo ut que ipsius meus felicissimorum inter spirituum cohortes est aliquando concentura, Philippus precinuisse uideatur. Esto, sit exiguus; minus tanto patrocinio dignus, modo quos nature communis conditio reddit necessarios, alterius uite faustos tutori suo prenuntiet euentus. Tu ille eris, Serenissime Princeps, ea tuus decantabit animus in celum euocatus , sed reuocatus tamen aliquando.

uerum et nunc is eris ex cuius nulli alteri comparanda bonitate clementiaque consequar, ut cum his aliquot Philippi laboribus, ego meique omnes tibi deuoti simus atque uideamur.

Deus interea Opt. Max., Serenissime Princeps, Celsitudinem uestram multos in annos nobis conseruet incolumem, a malis omnibus tam anime quam corporis custodiat, tandemque ad glorie celestis, Norberti patrocinio unicam laborum pro reip. Christiane defensione susceptorum mercedem perducat, quod obsecrans permanebit


Serenissime Celsitudinis uestre obseruantissimus cliens F. Nicolaus CHAMART, Monasterii Bone-Spei humilis abbas.





PHILIPPI ABBATIS BONAE SPEI uITA.


uenerabilis Philippus Haruengius, cognomento Eleemosynarius, monasterii Bone-Spei Premonstratensis ordinis, Cameracensis diecesis, abbas secundus, uir disertissimus et mirifice doctus, pius et sanctus, et sancto Bernardo Clareuallensi familiaris, originem traxit ex mediocris fortune parentibus. Sic enim de seipso epistola decima tertia loquitur: »Ne nobiliori plebeius uidear adulari, et magis uerbo quam opere gratiam tuam aucupari, etc.« A pueritia sua litteris admodum deditus, quadam infirmitate, licet per interualla, correptus est; cuius molestias ut minus presentiret, quam propulsasset facilius, lectioni ardentius insistebat. Puer grandiusculus episcopo suo se ultro presentauit, a quo clericali indutus ueste, et corone titulo summum capitis insignitus, a conditione laicali ad clericalem professionem est annumeratus. Egressus fines adolescentie sue, dum uelut interiori domo iuuentus eius tenera uersaretur, diuina gratia, que potentior est quam natura, colaphum timoris repentinum ei incussit, et de manibus eius ludicra pristine uanitatis, et spem seculi fallacem, quam auidus amplectebatur, excussit; mouens, imo cogens eum, ut qui gaudebat clericum profiteri, diutius non differret clericalis religionis legibus cohiberi. Grata igitur uiolentia tractus, obedire monitis non refugit. Sicque ualefaciens seculo, abiecit quidquid in illo seductus ambiebat, habens multa contemptui, que ante plurimum dilexerat. Mox ad Odonem Bone Spei abbatem, uite sanctitate et asperitate celebrem, se contulit, ut ad arctam et sublimem perfectionis uiam eo magistro ac duce uteretur. A quo habitu Premonstratensis religionis in Bone Spei ecclesia assumpto, ibidem claustrali diuersorio se reclusit. Ubi cum et de preteritis ueniam postularet, et pro posse mala presentia declinaret, ad hec illi locum et exemplum suffragari plurimum sentiebat, et inuento portui non mediocriter aggaudebat. Per annum fere integrum ibidem conuersatus est, antequam ad sacros ordines promoueretur, et antequam ad mininistrandum altari ullatenus admoueretur. Quibus postmodum initiatus, prior sue Bone Spei Ecclesie eligitur constituiturque. Quo in munere, quamuis multa ad fratrum suorum instructionem et consolationem spectantia dixisset luculenterque scripsisset, eisque per octodecim fere annos sanctissime prefuisset, quorumdam nichilominus inuidia ac liuore oppugnatus, grauem persecutionem summumque conflictum, ut ex binis eius subiunctis litteris liquet, passus est. »Deploranda certe est, inquiebat, temporum nostrorum iniuria, ac hominum presertim religiosorum seu Deo dedicatorum assueta, obstinataque nequitia, qui status uocationisque obliti, liuoris ac inuidie spiritu excecati, plerumque uiros magis litteratos ac idoneos, magisque pios ac religiosos acerrimo persequi odio, iniuriarum procellis obruere, ac omni qua possunt uia, facta eorum et opera bona, uel tollere, uel oblitterare ceca et audaci mente consilioque non uerentur.« His presertim rerum aduersarum conflictibus agitatus uenerabilis Philippus, immobilis perstitit, pietasque eius ac patientia inconcussa, probataque toti mundo patuit et effulsit. Nouerat quippe, quod Tribulatio patientiam operatur, patientia autem probationem, probatio uero spem; spes autem non confundit . Proinde quo magis oppugnabatur, tanto humilior se ieiuniis et orationibus exercebat, ac rerum celestium meditatione, uim lacrymarum profundens, fruebatur; atque patientis animi mansuetudine omnia feliciter hilariterque sufferendo, caritatis officia emulatoribus suis, quacunque ratione posset, exhibere nunquam pretermittebat. De quibus sicut et de nonnullis ordinis primatibus epistola nona, que est ad Bartholomeum Laudunensem episcopum, et epistola duodecima, ad Eugenium papam tertium, conqueritur.

uir beatus sanctitatis et doctrine claritate non solum Premonstratensem ordinem illustrauit, sed toti Ecclesie Dei luxit. Ea quippe diuini ingenii sui monimenta posteris, magna Ecclesie Dei utilitate, reliquit, quibus fidei catholice ueritas et cenobitica clericalisque disciplina illustratur, uitia profligantur, et pie fidelium mentes ad Dei amorem, et celestis patrie desiderium mirabiliter inflammantur. Odoni eiusdem Bone Spei primo abbati suffectus, monasticam disciplinam ibidem fratrum discordia utcunque collapsam, mirifice restituit, atque sibi commissos in spiritu lenitatis sanctissime ac piissime rexit. Ad culmen tante erga pauperes et inopes liberalitatis et caritatis ascendit, ut Eleemosynarii nomine insigniri meruerit. Tandem sanctitatis laude conspicuus et multis uirtutum titulis gloriosus, cum prefecture sue munus fideliter religioseque annis circiter uiginti septem administrasset, illudque iam senex in Aduentu Domini anni 1182, reliquisset, in Quadragesima sequenti, sicut uitam suam ad Christi Saluatoris exemplum direxerat, sic ad ipsum, exuto corpore, recto cursu migrauit.





NOTITIA HISTORICO-LITTERARIA.


Philippus de Harueng, abbas secundus Bone Spei ordinis Premonstratensis in Hannonia Cameracensis diecesis, dictus ab Eleemosyna siue Eleemosynarius, cuius uita ex eius epistolis et aliis lucubrationibus descripta exstat in Ioannis Lepaige Biblioth. Premonstratensi, pag. 508-513, clarus ab A. 1159, et qui inter alia epitaphium panxit Urbano III, defuncto A. 1187. Scripta eius iunctim edita a Nicolao Chamart  Bone Spei abbate, Duaci 1621, fol. Sunt autem: Epistole XXI, quarum decima obiurgatoria ad S. Bernardum Clareuallensem. Commentarius mysticus in Cantica Canticorum, Moralitates in eadem Cantica, De somnio Nabuchodonosoris, De salute primi hominis, De damnatione Salomonis, De institutione clericorum tractatus uI: 1 de clericorum dignitate, 2 scientia, 3 iustitia, 4 continentia, 5 obedientia, et 6 silentio.

uita sancti Augustini, Hipponensis episcopi.

uita sancti Amandi abbatis et episcopi Traiectensis et in Actis Sanctor., tom. I, Februar. 6, pag. 857-872.

Passio sanctorum Cyrici et Iulitte.

Passio sancti Saluii martyris.

uita sancti Foillani.

uita sancti Gisleni confessoris et abbatis. Confer Carolum Lecointe ad A. 651, tom. III, pag. 303 seq.

uita sancti Landelini abbatis Crispinensis in Hannonia.

uita sancte Ode uirginis et in Actis Sanctor., tom. II, Aprilis 20, pag. 773-780.

uita sancte Waldetrudis uirginis.

Passio sancte Agnetis uirginis et martyris, carmine elegiaco.

uaria carmina, Epitaphia et Logogryphi. Ex epitaphiis illud in Iuonem habetur etiam in Actis Sanctor., t. u, Maii 20, p. 248. Cetera sunt in Anselmum Cantuar., Petrum Abelardum. Wilelmum de Conchis, Bernardum Clareuall., Urbanum III, etc.





PHILIPPI DE HARuENG INCLYTI MONASTERII BONAE SPEI ABBATIS EPISTOLAE. *



1 EPISTOLA PRIMA. PHILIPPI AD WEDERICUM. Querit de operibus sex dierum, an simul aut successiue ea Deus patrauerit, et de tempore creationis angelorum atque lapsus primorum parentum.


Petis, et instanter petis, ut, quia cernis apud te duos ab inuicem dissentire, dum unam sententiam alter altero melius estimat se sentire, scribam tibi, cui potissimum debeas consentire. Miror quare huiusmodi a me iudicium tam instanter inquiris, quare, ut alios pretermittam, auunculi tui scientiam super hoc non requiris; qui et tuo religioso studio religiosius congauderet, et tibi sciscitanti gratius et prudentius responderet. Est enim ille, sicut religiosis moribus insignitus, sic etiam apprime  litteris eruditus, ut tibi et formam prebere condigne ualeat sanctitatis, et nichilominus impertire doctrinam ueritatis. Sed, quia tibi placuit id a me non solum sciscitari, uerum instanter et humiliter sciscitari, tandem utcunque tibi conabor respondere, ne me tui estimes contemptorem, si elegero penitus reticere.

Queris utrum Deus cuncta simul creauerit, an sua post inuicem opera fecerit, ut secundum moram et ordinem sex dierum, mora et ordo intelligatur et operum. Et quod legitur Deus fecisse primo illud, postmodum aliud, sic recipiat intellectus gratiam spiritalis, ut tamen non debeat excludi litteralis.

Questio hec nimirum obscura et difficilis est;  unde nonnulli priorum certauere diu et adhuc sub iudice lis est. In Scripturis enim diuinis quedam inueniuntur tam diuersa, ut sibi inuicem uideantur aduersa, dum alibi Deus sua quasi post inuicem opera fecisse ostenditur, alibi uero simul omnia creasse manifestius inuenitur. Sed, quia non est fas, ut diuina Scriptura quidquam dicere contrarium asseratur, ne repugnans sibi ipsi, rea esse mendacii conuincatur; restat ut per omnia uerax esse et sibi consona cognoscatur, si adiutus gratia prudens lector intelligentiam consequatur. Huic autem lectori sicut difficile est eiusdem Scripture abscondita intellectu congruo penetrare; si eadem penetrata multo difficilius uerbis sufficientibus explanare: quia, etsi uerba sua plana satis et aperta uidentur  disserenti, plerumque tamen obscura et difficilia uidentur audienti. Hinc est quod ea de qua queris sententia, nobis satis lucida non uidetur, et quod de ea potissimum possimus affirmare, certum nobis fixumque non habetur; quia scilicet tam obscura est, quod eam quoque priores nostri ad liquidum non uiderunt; uel potius quia eam uerbis minus sufficientibus exploserunt, uel  quia desidia et hebetudine opprimimur nos lectores, et ad capiendum quod legimus caligante sumus ingenio tardiores.

Etsi ergo illi, qui nos tempore, et scientia precesserunt, eamdem sententiam prout decuit peruiderunt, et eam exponendo satis, ut eis uisum est, lucidam  reddiderunt: nobis tamen eorum expositio expositione altera uidetur indigere, nobis, inquam, 2 qui desides ad legendum, et hebetes ad intelligendum, uix etiam leuia possumus obtinere. uidentur enim plerisque in locis uel contraria dicere, uel potius tam diuersa, ut a nobis non facile discernatur cuius eorum assertio rectius eligatur: cum unusquisque in suo sensu abundans recte sibi sentire uideatur, nec alter ab altero falsitatis apertius arguatur. Sic quippe diuini tractatores eloquii sensum suum nituntur approbare, ut tamen non presumant alterius improbare: nisi forte illum a fide sana cognouerint deuiare, uel ei circumstantiam lectionis manifestius obuiare. Sciunt enim quia diuina Scriptura plerisque in locis parit uarios intellectus,  quorum nullus dignus est reprobari, quamuis alter altero possit amplius approbari. Et ideo plerique sic alterum eorum eligunt et commendant, ut tamen eos qui aliter senserint errare non contendant. Diuersis ergo modis intelligunt quod scriptum est: »In principio creauit Deus celum et terram ,« et cetera que sequuntur. Quorum diuersitatem, et longum est in presenti ad medium reuocare, et superfluum presentes litterulas talibus onerare: presertim cum tu non petieris ut quid super hoc singuli sentiant tibi per ordinem recenserem, sed ut e duobus, que proposuisti, quid mihi uideretur potissimum, responderem. Si ergo scirem quid diuine scriptor historie Moyses in his uerbis intelligi uoluerit, id et ego potissimum iudicarem,  id nimirum ambiguitate postposita, preferendum ceteris affirmarem: quamuis, etsi alius aliter senserit non debeam reprobare, si tamen illud constiterit a ueritatis regula nequaquam deuiare. Potest enim idem spiritus, qui famulo suo Moysi ad scribendum uerba sua dictauit, qui eorumdem uerborum sensum ei congruum inspirauit, potest, inquam, et alii in eisdem uerbis intellectum alterum demonstrare, et utrumque tamen a cognitione ueri minime defraudare. Est autem uerisimilius ut in his que Moyses scripsit, quidquid posteri eius uidere ueraciter potuerunt, qui nimirum diuersi diuersis modis ea intellexerunt, ipse quoque Moyses ad liquidum intellexerit, et hanc ei dignatus sit Deus gratiam impertire ut uerbis suis  non aduersos, sed diuersos intellectus uiderit conuenire.

Quia uero longum est hanc diuersitatem seriatim colligere, conabor, ut postulas, que potiora uidentur, eligere: que doctores ecclesiasticos amplius inuenio commendasse, quos estimo secreta Scripturarum diligentius et subtilius penetrasse. »In principio  creauit Deus celum et terram .« Principium est Dei uerbum, Dei sapientia, in qua Dauid perhibente , fecisse Deus creditur omnia que nimirum creatrix est, non creata, per quam tam spiritalia quam corporalia sunt creata. Celi quidem nomine Scriptura signare uoluit naturam spiritalem, per terram uero, creaturam signauit corporalem: quas Deus in principio, id est, pater  in Filio, uel in ipso operandi creauit exordio. Sic enim quod dictum est, in principio, conuenienter potest intelligi, ut exordium signetur operandi, quo scilicet Deus, ea que apud se predestinauerat ab eterno, cepit exsequi realiter operando. In hoc autem operandi exordio naturam creauit spiritalem, rationalem, intellectualem, quam ideo celi nomine uoluit designare, quia eam celestibus desideriis uoluit inhiare: ut terrenis affectibus libera, Creatori suo, amoris nexibus inhereret, et illi soli subdita, cunctis irrationabilibus supereminens presideret. Huius nature spiritalis siue rationalis sunt angeli, sunt et anime humane, quorum angeli simul, et semel a principio sunt creati:  anime uero humane processu temporis et create sunt et creantur, et usque in finem seculi creabuntur. Sed, quamuis quotidie noue anime creentur, noua tamen fieri natura non dicitur: quoniam animarum spiritalis rationalisque est natura, et iam a principio in angelis huius nature precessit creatura.

In hoc etiam principio, id est, in eodem operandi exordio, creata est terra, id est, informis quedam et confusa materia, de qua terra facta est, id est quidquid corporeum est: non solum scilicet ea quam terram usitato nomine nuncupamus, sed et aqua, er, celum, que corporea distinctis uocabulis nominamus.  Cum autem creata est informis illa et confusa materia, de qua postmodum facta sunt omnia; omnia quodammodo facta sunt, quia in illa non inconuenienter iam dicunt existere, unde ea materialiter constat procedere.

Quia ergo Deus in principio creauit celum et terram, id est, incorpoream et corpoream creaturam, non incongrue simul omnia creasse affirmatur, cum omne quod creatum est, uel incorporeum uel corporeum habeatur. Quod attendens quidam sapiens, cum ipsum uellet Creatorem excellenter et breuiter, collaudare; hanc eius creationem uerbis satis euidentibus uisus est commendare: »Qui uiuit, inquit, in eternum, creauit omnia simul .« Simul quippe omnia sunt creata, cum in  principio, et natura spiritalium, et materia corporalium est creata: nec deinceps aliquid uel creari dicitur, uel oriri, cuius, uel similitudo, in angelis, uel origo in informi materia non possit inueniri. Sed, cum simul eo modo quo dictum est, creata sint omnia, tamen, sicut alibi scriptum 3 est, »prior omnium creata est sapientia  ;« non illa quidem que Deo Patri ceterna est et consubstantialis, sed que creatura est non creatrix, natura scilicet rationalis. Que ideo sapientia dicitur, quia diuine sapientie capax efficitur: et eius est uocabulo non incongrue nominata, cui per intellectum similis est creata. Est autem creata prior omnium, non temporis antiquitate; sed causa potius et dignitate. Non enim tempus erat quando creata est: et  ideo non est prior omnium tempore, que non est creata sub tempore. Sed causa prior est omnium, quia omnia facta sunt propter ipsam, et omnia referuntur ad ipsam: et secundum ipsam omnia creata sunt que cum ipsa in preiacenti materia creata sunt. Quia uero ista facta est rationalis, reliqua autem creatura facta est irrationalis, ista, ut Deo, cui per rationem similis facta erat, prudenter obediret, illa uero ut isti propter quam facta erat, humiliter deseruiret: ista procul dubio prior est omnium dignitate conditionis, que prelata est omnibus merito rationis.

Est et aliud propter quod prior omnium non inconuenienter posse dici uidetur: quia scilicet, cum  ista inuisibilis, et illa uisibilium rerum materia pariter crearetur: ista quidem formata, creata est non informis, illa uero non formata creata est, sed informis. Sic enim preiacens illa materia facta est de nichilo, ut creata fere comparabilis sit nichilo: et nisi ad formam postmodum et speciem ueniretur, quid sibi uellet informis illa confusio, nesciretur. Natura uero rationalis sic creata est, ut preiacentem materiam non haberet, sic ab ipso creationis exordio distincta personaliter, ut eam permista confusio uel confusa permistio non teneret: sic formam sortita conditioni congruam, ut formari deinceps non egeret, sic quidquid ad discretionem et numerum  pertinet assecuta, ut in his nichil minus debito possideret. Est quippe illi naturaliter insitum et innatum, ut haberet immaterialem substantiam, personalem distantiam, rationalem intelligentiam, tam liberam arbitrii potestatem, ut ad bonum uel ad malum posset inflectere propriam uoluntatem: ad bonum quidem non coactam sed adiutam gratia precedente, ad malum uero non impulsam, sed elapsam eadem gratia deserente. Est illi nature concreata immortalitas uniformis, acuta subtilitas, perfectio multiformis: discernendi uigor Creatori conformis, et ideo merito dicenda est non informis.

Quia ergo natura angelica formata creata est, et quod est illi esse, hoc est quodammodo formatam esse, dum ex quo habet esse, ex eo et sic esse;  omnia uero uisibilia sic constat quasi imperfecte creari; ut prius in materia esse habeant quam formari; recte sapientia prior omnium esse creata memoratur, cuius creatio formatione ingenita non post addita consummatur. uerumtamen iuxta aliquid eadem informis creata iudicatur, pro eo quod sua ei creatio non quidquid est necessarium largiatur: in qua, cum multiplicem senserit largitatem potentie creatricis, restabat ut acciperet gratie beneficium adiutricis. Erat quippe necessarium, ut ad eum quem suum nouerat Creatorem, datum arbitrium conuerteret per amorem: et ei cooperante gratia eligeret imo diligeret adherere, in quo, et cum quo, dona que acceperat posset in eternum feliciter possidere.  Hac enim conuersione et dilectione sufficienter formaretur, et hac formatione stabiliter firmaretur: nec ultra posset ab eo, uel in modicum dissentire, postquam semel diligendo eligeret obedire. Hec autem conuersio  , id est, forma in sua creatione nature est angelice non collata sed oblata: ut si eam eligeret, in meritum uerteretur, si uero se auerteret, eterno iuste supplicio puniretur. Eo igitur modo creata est, etsi multa percipiens, non tamen sibi sufficiens sed informis, conuersa uero ad amandum ueram lucem, omnino ei prout decuit fit conformis: pars autem que auerti uoluit non solum mansit uel permansit informis, sed oblatam lucem abiiciens, tenebrosa facta est et deformis. Sic decuit rationalem fieri creaturam ut que habenda erant non haberet  omnia per naturam: sed per intelligentiam et liberum arbitrium que sua ei creatio conferebat, et uideret et assequi preualeret quod suus ei Conditor offerebat: et ad id non sine suo merito perueniret, et ab eo non nisi uoluntate spontanea resiliret. Creata igitur statim nullo spatio mediante conuertitur, et eum, a quo erat, amore complectitur: et cum per liberum arbitrium uel in melius uel in deterius posset ferri, aspexit et dilexit quod dignum fuerat anteferri. uoluntatis quippe libertas que illi naturaliter adfuit, sub otio uel ad modicum uacare non potuit, quin sine dilatione ad aliquid uolendum uerteretur, alioquin nescio quomodo recte uoluntas diceretur.  Si enim nichil uellet, uoluntas non esset: cum nisi a uolendo uoluntas non dicatur, quamuis quid uolendum sit, non hoc nomine discernatur.

Ceterum cum uoluntatis sit uelle: quid nisi bonum uel malum econtrario potest uelle? uelle autem est uoluntatis: uelle bonum uel malum hoc erat libertatis. Et quid aliud erat uelle bonum, quam ad Deum conuerti: uelle malum, quid aliud quam ab eo auerti? Creata igitur natura angelica, quia liberam 4 habuit uoluntatem. Et uoluntariam libertatem, statim et uoluit uoluntate, et quid uellet, elegit libertate: et pars eorum altera, Deum uoluit, quem suum creatorem et nouit et amauit, pars uero altera, libera nichilominus uoluntate, ad uolendum aliud declinauit. Et illa quidem in proposito confirmatur  gratia et merito libere uoluntatis, et ab eo quem uoluit, accipit gratiam firmitatis: ut que erat mutabilis per naturam, pro eo scilicet quod de nichilo facta est, iam non possit mutari per gratiam, quia bono incommutabili uoluntate spontanea coniuncta est. Nec ideo tamen libertas arbitrii dicenda est iniurias sustinere, si non potest ulterius malo, sicut primitus, adherere: imo nunc proprius et conuenientius liberum nominatur, cum dono gratie ab omni tam miseria quam timore miserie liberatur. Pars autem ista, que liberam quoque, ut dictum est, habuit uoluntatem, ad seipsam mox conuersa, eam perdidit in qua facta fuerat dignitatem: et quia sibi, non Deo, peruerse uoluit adherere, nec in eo,  quod erat, potuit permanere. Lapsa igitur et in profundum tenebrarum dimersa, eterno supplicio cruciatur, et crucianda in diem iudicii reseruatur: cum adiunctis omnibus qui eam pertinaciter imitantur, illi uermi uiuaci et igni inexstinguibili pariter deputantur. Sed, quia in his que diaboli sunt non multum delectabiliter immoramur, his omissis, ad bonos angelos reuertamur.

Creati sunt angeli mutabiles quidem per naturam, quia facti de nichilo mutari potuerunt, sed non mutati per gratiam, quia ei a quo facti sunt, adheserunt: eique adherentes manserunt et permanserunt eterni, quamuis Creatori eterno nullatenus ceterni. Illius quippe eternitas neque initium nouerat, neque finem, istorum uero eternitas initium habuit,  sed non finem: quia dum illi ardenti desiderio se impressit, ab illius firmitate dono gratie non recessit. Hinc ergo dulcissime contemplationi delectabiliter inherendo, et suam mutabilitatem illius firmitate stabili cohibendo, uicissitudines uariosque temporum motus nescit, sed quidquido transitorium est, supergressa, in illius eternitate eternaliter requiescit. In qua eternitate nunc hoc, nunc aliud quod est temporis, non habetur, sed simul et semel beata identitas uel eadem beatitas possidetur: in quam mutatio uel uicissitudinis obumbratio non incurrit, que per diuersa et uaria, diuerso modo et uariabili non discurrit. Propter hanc eternitatem  qua Deo constat angelos coherere, et Deum in angelis nichilominus eternaliter permanere, eosdem angelos domum eternam Apostolus nominauit, cum ad sperandam celestem mansionem fidelium animos inuitauit: »Habemus, inquit, domum non manu factam, eternam in celis .« Illa quidem domus et nostra et Dei est, nostra, quia ad eius mansionem speramus nos uenire, si Deo uoluerimus uel potuerimus lege debita deseruire: et Dei est, quia Deus in ea dignatur habitare, et habitans decore eam uenustare. Quem decorem Dauid adhuc in terra positus iam uidebat, et uisum feruens spiritu diligebat: et quia nulli eiusdem mansionis gaudium inuidebat, perceptam gratiam sub silentio non premebat. »Domine, inquit, dilexi decorem domus tue  et locum habitationis glorie tue .« Hoc est, celum, siue celi, in quo uel quibus Deus et esse dicitur et sedere, et suam uoluntatem diligit adimplere: sicut et in oratione Dominica commendatur, et in Psalmis multoties predicatur. »Pater, inquit, noster, qui es in celis , et:« Dominus in »celo sedes eius ;« et: »Deus noster in celo omnia quecunque uoluit, fecit . Et quoniam non solum ante hoc celum, sed nec in ipso celo uicissitudo temporis inuenitur, quia et in sua beatitudine nil amittit nec futurum aliquid temporaliter operitur: ideo cum factum legitur, silet de temporibus, silet de diebus Scriptura, quia omnem temporis creaturam ista supergreditur creatura. Et recte in eius creatione nulla fit mentio temporis uel  diei, in qua nulla inuenitur uarietas temporarie speciei: quia ubi nunc hoc, nunc aliud non deprehenditur uariari, tempus uel dies non debet nominari. Ipsa etiam terra cum facta esse in principio memoratur, in eius creatione nullum tempus uel dies nominatur: quia illa rerum corporalium preiacens materia, que terre nomine designatur, sine forma uel specie, sine distinctione congrua fuisse declaratur. Ubi autem forma uel species, ordo, mutatio uicissitudo nulla erat, tempus procul dubio uel dies nondum erat: quia mutabilium uarie forme rerum, exerunt uices temporum uel dierum. Sed hec informitas in eadem materia non dicitur permanere, imo etiam tam cito creator uoluit remouere: ut cum  ipsam creationem formatio sequeretur, tamen inter utramque nullum interuallum temporis haberetur. Prius quidem materies est creata, posterius est formata: sed illud prius, hoc posterius tempore non precessit, quia inter utrumque nulla, ut dictum est, mora temporis intercessit. Simul ergo utrumque factum est quod post inuicem fieri dictum est: quia uno eodemque momento temporis materies eiusque species ad esse prodierunt, que tamen nequaquam unum et eumdem 5 ordinem uel originem habuerunt. Prior enim materies quam species, non tempore, sed origine fuit: quemadmodum sonus cantum, flamma lucem, corpus umbram nullo temporis interuallo precedit, sed originis ordine ueraciter antecedit. Hoc est quod noster ille Augustinus in Confessionum  libro XIII  dicere uidetur: »De creata, inquit materia, qui eius informitatem sine temporis interpositione formasti, nam, cum sit aliud celi et terre materies, aliud celi et terre species; materiem quidem de omnino nichilo, mundi autem speciem de informi materia simul tamen utrumque fecisti: ut materiam forma nulla more intercapedine sequeretur. uides quod, sicut hic datur intelligi, mundi materiam et eius speciem siue formam Creator simul fecit, quia inter utramque nullum spatium temporis interiecit: et tamen illa prior, ista posterior esse non dubitatur, sicut idem Augustinus in libro Confessionum XII  protestatur. »uerum est, inquit, omne quod ex informi formatur: prius esse informe, deinde formatum.« Cum ergo  sit, ut uides, omnis informitas anterior, formatio uero eius, posterior, et sic ipsa mundi materia sit primeua, ut tamen ei sua forma uel species sit ceua: restat queri cuiusmodi fuerit hec species que sue materie sic dicitur inseparabiliter cohesisse, ut inter utramque, nullam constet temporis intercapedinem incurrisse.

Quidam uolunt quod sic informis illa materia continuo sit formata, ut quatuor elementa sint ab inuicem separata: et sicut nunc uidemus locis congruis assignata, et cunctis que in eis sunt, tam animantibus quam inanimantibus adornata, que describuntur in Genesi sex dierum numero consummata. uidetur enim eis, quod non satis conueniat Creatori, ut in operandi exordio quidquam fecerit imperfectum,  et processu temporis illud duxerit ad perfectum. Cum sicut potens fuerit de nichilo creare materiam preiacentem, sic ex ea formare potuerit mundum sine mora temporis consequentem.

Est ergo illa sex dierum enumeratio, iuxta litteram non tenenda, sed in eis mystica interpretatio requirenda: cum sicut ex istorum intelligimus documento, omnia que illic describuntur, Deus consummauerit in momento. Iuxta hunc sensum non solum homo a principio cum angelis est creatus, sed et cetera omnia, quibus conditis est prelatus: et hec subita et perfecta exhibitio, dicitur forma rerum, quam dicit Scriptura consummatam interuallo et numero sex dierum. Contra huiusmodi sententiam  quiuis sapiens non presumit faciem obfirmare, ne uideatur diuinam uelle potentiam infirmare, si hoc non posse fieri contentiose perstiterit affirmare: cum non possit, quod asserit, aperto scripturarum testimonio confirmare. uerum et aliter fieri posse, Scriptura negare non uidetur, imo quasi obmurmurat, si in ea iuxta litteram nil tenetur: presertim cum propter homines se esse scriptam ueraciter arbitretur, et indignum non iudicet, si eorum intelligentie condescensione congrua famuletur.

Recte ergo illa distinctio sex dierum ad litteram posse intelligi non negatur, et sua Deus opera perfecisse per interualla temporum estimatur: nec in hoc tamen omnipotenti eius potentie derogatur, quia hoc non eius imbecillitati, sed uoluntati potius  assignatur. Potuit quippe alio modo facere si uoluit, sed eo forte modo facere uoluit, quem rationali creature conuenire potius preuidebat: propter quam mundum et ea que mundi sunt faciebat. Fecit itaque Deus informem illam materiam quam Scriptura modis uariis nominauit, propter quasdam similitudines, quas inesse illi non incongrue iudicauit: ut cum homo audiret eam tam diuersis nominibus nuncupari, sciret eam nichil horum fuisse proprie sed per similitudinem sic uocari. uocatur enim terra, et terra inuisibilis et incomposita: uocatur et abyssus cuius facies tenebris premebatur, uocatur et aqua super quam spiritus ferebatur. uocatur terra inuisibilis, propter obscuritatem: incomposita, propter deformitatem:  inuisibilis, quia luce nondum erat illuminata: incomposita, quia nondum formis congruis adornata. uocatur abyssus, propter occultam profunditatem: aqua uero, propter facilitatem: abyssus, quia eius profunditas non se prebet humano peruiam inspectori aqua uero, quoniam ad formandum prebet se facilem Creatori. Sicut enim ex humore aquoso habent gigni omnia que gignuntur, sic ex illa informitate Deo dicente omnia formata producuntur. Dicente illo »fiat lux, facta est lux« : qua lucente illius materie statim informitas est formata, sed non statim rerum omnium forma uel species consummata. Nec te moueat quod noster ille Augustinus dicit,  quia Deus celi et terre materiem et celi et terre speciem simul fecit: et formam a  materia, nulla temporis interiectio separauit, sed utramque sine mora media uelox manus artificis copulauit. Alibi quidem cum de eadem informi materia disputaret et eam grano uel semini, ex quo arbor nascitur, compararet: dixit in illa informitate posse cuncta inuisibiliter inueniri, sed ex ea in lucem per moras temporum exoriri. »Sicut, ait  , in ipso grano inuisibiliter erant omnia simul que per tempora in arborem surgerent, ita ipse mundus cogitandus est, cum Deus omnia simul creauit, 6 habuisse simul omnia que in illo, cum illo facta sunt potentialiter atque causaliter, priusquam per temporum moras ita exorirentur quomodo nobis iam nota sunt.«

 uides quia illa prime conditionis opera ad unguem non subito perducuntur, sed per moras temporum oriuntur: et cum illa informitas sit omnium mater rerum, forma tamen uel species interuallo perficitur sex dierum. Et hec quidem Augustinus secundum diuersas diuersorum sententias est locutus, ne alteram uideretur reprobare, si solam esset alteram prosecutus: sciens quia creatori omnium iniuria non infertur, si in rebus dubiis, nunc ista, nunc altera pro captu disputantium antefertur. Et tamen ipse in hanc mihi uidetur sententiam potius declinare, qua dicitur interuallo sex dierum sua Deus opera consummare: et quod ait celi et terre materiem,  et speciem Deum simul fecisse, non impugnat id, quod ait per moras temporum perfecisse. Aliquoties enim dicitur esse factum, quod tamen nondum penitus est peractum: Habens quantum rei conuenit inchoate, nondum habens quidquid habendum est consummate. Sic nimirum cum nascitur germen de semine, et profertur arbor de germine: statim ut educta de tenebris in auras luminis euocatur, cunctis intuentibus species arboris demonstratur. Dicit qui inspicit: Non hoc est terra, non lapis, sed arbor; dicit et forte cuius generis arbor: Et tamen nondum est illic umbrosa diffusio ramorum, non multiplicitas innumerabilis foliorum: nondum illic florum uarietas speciosa, non denique pomorum suauitas fructuosa. Hec autem omnia,  etsi nondum ex illa uel cum illa noua arbore uidentur exoriri, possunt tamen in illa non realiter, sed causaliter et potentialiter inueniri: que quamuis exinde non eliciat manus curiosa cultoris, elicit tamen uis naturaliter insita per potentiam Creatoris. Sic profecto cum illa mundi materia tenebrosa, dicente Deo »fiat lux« facta est luminosa: cepit in ea celi et terre, imo quatuor elementorum species sublucere, sed nondum singula locis singulis, et proprietatibus pleniter eminere. Prius uero quam diceret Deus [fiat lux] illa materia sic informis erat, ut nec uisibilis nec tractabilis haberetur, etiam si esset qui id facere conaretur: sed hanc informitatem Deus aliquatenus mox formauit, cum eam luce facta  illuminans, principales mundi partes aliquantula specie declarauit.

Ad hoc enim lux illa facta est, ut illud chaos incompositum illustraret, ut latentem in eo mundum fulgore preuio demonstraret: ut cum singularum partium plenaria distinctio sequeretur, id in luce non in tenebris ageretur. Et hoc »uidit Deus quod esset bonum ,« scilicet ut lux fieret, que quamdam speciem quatuor elementis infunderet: cuius munere que cuique daretur proprietas cerni posset, sine qua quid inuisibilis contineret materia, nullus nosset. »Et factum est uespere et mane dies unus ,« id est lux illa ab ortu uergens ad occasum, et ab occasu, circuitu mobili reuertens ad ortum, spatium diei compleuit, que splendore suo  illius informitatem materie, sic deleuit: ut ultra iam informis non esset, et tamen consummata eius formatio nondum esset. Secundo quippe die, id est secundo lucis huius circuitu, fecit Deus firmamentum quod celum nominauit, id est a ceteris eum elementis distinctione plenaria separauit: et proprium assignans ei locum, in motu eum uolubili confirmauit, et quidquid nature illius congruebat sic et disposuit et dispositum uoluit firmiter stabilire, ut illud non inueniatur a lege tunc imposita usque in finem seculi resilire. Tertio die, id est, tertio lucis predicte circuitu, que sub celo erant aque sunt congregate, et propriis trachonibus siue alueis assignate:  et arida, que et terra uocatur, apparuit, que ceteris grauior et immobilis locum inferiorem obtinuit. Inter celum superius et inferiorem terram, locum er medius occupauit, quem eodem die operosa manus artificis serenauit: dum aquas que ab ipso celo usque ad terram diffuse erant spissitudine nebulosa, congregatas susceperunt terrarum receptacula spatiosa. Hec que predicta sunt in tribus primis diebus facta sunt: in quibus sic est sufficienter mundi machina constituta, ut singulis eius elementis locus esset proprius, ordo, forma, uel species attributa. In his tribus lege perpetua mundus est ordinatus, in tribus sequentibus, creaturis uariis adornatus: ne quasi inutilis et superfluus haberetur, si factus solummodo propter se uideretur. Celum  igitur quod ceteris elementis prius esse conditum inuenitur, quarto die, sole, luna, stellisque uariis insignitur: quorum sol iubetur splendore ingenito diem illuminare, luna uero et sidera per noctem coruscare. Prius enim, etsi operante luce illa quam diximus, dies sine dubio fuerunt, tamen tanti luminis non fuerunt: et ad hoc noui solis maior claritas instauratur, ut eius ministerio dies in posterum expleatur. Quinto die, er uolatilibus, aqua natatilibus adornantur, sexto die in terris animalia, bestie, reptilia, procreantur, nouissime uero eodem sexto die Deus hominem de limo terre plasmauit, plasmato animam inspirauit: quem, quia ad imaginem 7 suam fecit, non corporis forma, sed excellentia rationis, inter omnia et super omnia que in  mundo fecerat, gradus uoluit esse dignioris. Ipse est propter quem, mundum et que mundi sunt Deus fecit, et ideo cunctis que ante eum et propter eum fecerat, sic prefecit: quemadmodum fructus arbori, iudicio cultoris antefertur, cum in illius cultura nisi propter poma eiusdem cultoris diligentia non affertur. Homo igitur propter quem mundus factus est, ipsius mundi quodammodo fructus est, causa quidem et utilitate prior, quamuis posterior tempore, sicut pomum longe utilius, etsi posterius procedit ex arbore.

Et forte non incongrue is qui post omnia factus est homo non arbori sed ipsi potius comparandus est pomo: quia sicut arbor sexto profectu pomo gratius  onustatur, sic mundus sexto die quasi sexto sui profectu facto tandem homine uenustatur. Post illud quidem granum uel semen quod supra diximus arborem inuisibiliter continere, ipsa radix primum proficiendi locum uidetur obtinere: secundum uero truncus, tertium rami, quartum frondes, quintum flores, sextum et ultimum fructus. Sic nimirum post informem illam mundi materiam que facta primitus inuenitur in creatione temporalium, sexto die ad hominem peruenitur: ut in illo sua Deus opera inueniretur consummare, quem quasi fructum omnium pre ceteris uolebat sublimare. Usque ad hunc ergo mundi formatio uidetur accepisse profectum, in hoc uero adducta est ad perfectum: Et in ipso mundo nouum deinceps nil formatur, quia quidquid fit postea,  factum antea iudicatur. Sic mundus processu temporis est perfectus, cum omne genus rerum pleniter est adeptus; cum sexto die quasi excelsior uel excellentior factus est propter hominem digniorem sicut dies sexta hora gradum obtinet altiorem. Cum enim in crepusculo matutino noctis caligo resoluatur, et nocte abeunte, dies sine interuallo temporis oriatur: infuso terris nouo sole procul dubio dilucescit, sed tamen statim dies meridiano lumine non clarescit. Nox que fuerat, iam recessit, et lux aliquantula iam accessit: nondum habens quidquid habitura est luminis, uel caloris, cum sol peruenerit ad celi medium altioris. In prima quidem hora tenebrosa caligo discutitur, et quedam rerum subobscura facies aperitur, progrediente uero sole augmentum  accipit claritudo, tandemque sexta hora perficitur claritudinis eiusdem plenitudo. Cum enim per interualla sex horarum ad centrum meridianum sol ascendit, ipsam diem naturaliter sic illuminat et accendit: ut illa in utroque plena et perfecta sufficienter habeatur, et ultra iam non proficere, sed defluere uideatur. Sic informis illa mundi materia, quasi nox fuit, cum inuisibilis et incomposita facta fuit, sed dicente Deo: fiat lux, quasi sol matutinus refulsit, per quem illi materie quedam claritas mox illuxit: cuius presentia et tenebras nullo dubitante remouit, et tamen eamdem materiam ad perfectionem debitam non promouit. Hec autem promotio, sensim per interuallum facta est sex dierum, sexto uero die consummata est omnium forma rerum: cum perfectis  omnibus, que non dignitate, sed tempore sunt priora, nouissime factus est homo, eiusdem diei, ut dicitur sexta hora. Sic mundus et dies uidentur quodammodo conuenire, et ad perfectum pariter in senario peruenire: dum mundus, ut dictum est, sexto die hominem accipit ceteris digniorem, et dies sexta hora gradum obtinet altiorem.

Hec opera sex dierum qui sic intelligit, erroris non damnatur, nec huic intellectui quisquam sane sapiens reluctatur: quia, etsi in his que dicta sunt, mysterium multiplex continetur, illud tamen litterali sensui contrarium non habetur. Sic enim plerisque in locis Scripturarum profunditas inuenitur haberi, ut constet in ea multa et profunda mysteria  contineri: nec tamen ab ea litteralem intelligentiam remoueri, et eo gratius ad fructum intimum peruenitur, quo non solum uerbis frondosa, sed et ueritate fructuosa littere superficies inuenitur.

Conuenienter igitur potest credi quod homo non a principio cum angelis sit creatus, sed postmodum sexta die de limo terre, sicut legitur, sit plasmatus. Et accepta anima immortali et incorporea per naturam, dignitate ingenite rationis, omnem excesserit irrationabilem creaturam. Denique uir quidam nostri temporis, religionis habitu et moribus insignitus, et litteris tam diuinis quam secularibus non mediocriter eruditus, qui nobis ingenii sui non parua reliquit monimenta, in quibus inueniuntur non contemptibilia sane fidei documenta: quodam loco cum de  illo primo homine disputaret et corpus eius de limo, animam uero de nichilo creatam affirmaret, sic ait  : »Fides catholica hoc potius eligit, et ueritati magis consentaneum iudicauit, ut credamus animam primi hominis quando facta est, non de preiacenti aliqua materia factam, sed de nichilo creatam, neque factam a principio quando angeli facti sunt, sed postea, cum corpus ipsum cui infundenda erat formatum est ab ipso creatore, simul et factam et corpori sociatam.« uides quia isto asserente fides catholica elegit, et ueritati magis consentaneum 8 iudicauit: ut credatur animam hominis non a principio cum angelis factam esse, sed postea formato corpore, et factam, et eidem pariter corpori iunctam esse: ut humane anime sit ceuum, et tamen siue  illa, siue illud creatis a principio angelis non equeuum: nec moueat si dicitur quod Deus imperfectum nil fecerit , cum tamen sua post inuicem opera fecerit; quia sic in suo genere singula queque fecit, ut perfectum faceret, quidquid fecit. uerbi gratia cum dixit Deus: »Fiat lux,« facta est lux subito tam perfecta, ut non matutina, sed quasi meridiana uideretur: ut nullas in proficiendo morulas pateretur: quod nec secundo, nec tertio, nec ulli deinceps diei collatum perhibetur. Post illum enim primum diem, omnis dies subobscurum ortum accipit in crepusculo matutino: et per horarum momenta usque ad sextam incrementum accipiens, et exinde paulatim deficiens tandem clauditur uespertino. Ille  uero unus dies, etsi tenebras habuit uespertinas, non tamen habuit matutinas; sed in ipso ortu tante perfectionis lumen illius est inuentum, ut nullum ei meridies, lucendi conferret incrementum. Sic etiam, cum dicitur quia firmamentum Deus fecit , sciendum est quia perfectum illud fecit: non a summo incipiens, ut processu temporis ad imum tenderet faciendo, sicut mulier telam texit cum prius eam inceperit ordiendo. Hoc et de ceteris elementis estimo sentiendum: quod eo die uel tempore consummantur, quo facta memorantur. Similiter, cum natatilia, uel uolatilia, dicitur Deus creauisse, non eorum creationem, ab ouo credendus est incepisse: ut scilicet ouo, congruis fomentis animato, nouellorum fetuum, produxerit paruitatem, et eosdem processu  temporis, enutritos, tandem ad debitam perduxerit granditatem. Non sic illa facta sunt, et hunc ortum, uel profectum penitus nescierunt: sed que cuique perfectio competebat; in ipso sui exordio, protinus acceperunt. Item, cum animalia, bestie, reptilia in terra creata sunt, non a conceptu, uel partu, sicut nunc agitur, inchoata sunt, sed remota ea, quam nouimus, nutritoria tarditate, creata sunt, qualia, nunc uidemus perfecta robore, uel etate. Frutices quoque et arbores, non ab informitate seminis,  uel teneritudine germinis inchoantur, ut processu temporis in ramos, et folia diffundantur: sed in ipsa creatione, et steriles, robore debito, ramis, frondibus uenustantur, et fertiles pomis etiam congruis onustantur. Denique illa paradisus que a principio, plantata memoratur, ab eo, inquam, principio quo terra herbis, et arboribus adornatur diuersorum pomorum, copia replebatur; que, etsi ex arboribus procedere uidebatur, non tamen illis, interuentu temporis, posterior habebatur. Eapropter cum fieret primus homo, in eodem pomerio positus perhibetur, ut scilicet, illa plenitudine fructuum, uictus ei sufficiens conferretur: excepto, quod lignum scientie boni et mali, tangi, summa diligentia prohibetur, non quia malum esset; sed ut eius obedientia probaretur.  Non enim illum hominem Deus formare cepit a puero, sicut ex tunc, et deinceps formatur in utero: in quo necdum pomis, uel indiget, uel preualet sustentari, nec adhuc est idoneus, nouis mandatorum fascibus onerari. Sed illum Deus talem fecit, ut statim, et maturitatem haberet pubertatis, et rationis capax obedire posset legibus sanctitatis: et ideo crescendi et multiplicandi benedictione muneratur, et a predicto fructu, augendi gratia meriti reuocatur.

uerum, ille angelus qui in principio creatus erat. qui auersus a Creatore, diabolus factus erat: cum illum hominem in collata iustitia stantem attenderet, et felicitati eius irreparabiliter perditus inuideret:  non preualens eum opprimere per uiolentiam, insidiis molitus est circumuenire, ne unde lapsus fuerat, illuc ille posset obedientie merito peruenire.

Nec mirum, si homo, diaboli fraudibus preuenitur, quorum ille in principio; iste uero sexto die, conditus inuenitur: ille feruens malitia, iam consueuerat melioribus inuidere: iste simplex et rudis  , necdum didicerat, hostiles insidias precauere. Si autem sex dierum opera, ut quidam uolunt, nullo ab inuicem interuallo temporis secernuntur, et simul creati homo et diabolus asseruntur: tamen quomodo iste ab illo subuerti potuerit, cum uterque simul creatus sit, necesse non est queri: et si queratur, potest facile responderi. Illa nimirum questio, quam in quodam libello, te dicis inuenisse,  sed quis eiusdem libelli auctor exstiterit, asseris te nescisse, non est magni pendenda, nec debet quempiam permouere, cum eius tendiculas possit festina solutio remouere.

»Quomodo, inquit, homo diabolica persuasione cecidit, cum in eodem momento uterque creatus sit?« Et adiungit: »Diabolus simul creatus et lapsus est; homo uero de hora sexta usque ad horam nonam in sua obedientia fuit.« Si, ut iste asserit, magis consonat ueritati, ut homo et angelus pariter sint creati,  et angelus statim cecidit male secutus propriam ueritatem: homo uero a sexta usque ad nonam iniuncte obedientie tenuit sanctitatem; nunquid non intra hoc spatium, uidelicet a sexta usque ad nonam, diabolus potuit insidias homini machinari, et homo tandem per easdem insidias supplantari? 9 Maior ut uideo questio, multoque perplexior oriretur, si quemadmodum simul creatus et lapsus angelus perhibetur, sic etiam homo creatus, cum angelo lapsus quoque pariter diceretur: quia non est perspicuum, quomodo cum persuasore corruere persuasus ueraciter asseratur; cum malus persuasor corruisse, non incongrue antea uideatur. Cum uero a sexta usque ad nonam homo in sua obedientia manserit, et angelus creatus statim ceciderit;  quis dubitet, quomodo iste ab illo male suadente subuerti potuerit, cum ille tantum spatium persuadendi habuerit? Quamuis ex eo quod a sexta usque ad nonam, homo in sua obedientia mansisse affirmatur, oriri mihi alia questio uideatur, que potest, et ad querendum quosuis paruulos permouere, et ad soluendum nonnullos forte grandiusculos exercere. Si enim angelus in principio factus est, quod a nullo qui recte sapiat, dubitatur, et cum eodem angelo, sicut isti placet, homo esse conditus affirmatur; quare a sexta usque ad nonam, et non potius a prima usque ad nonam, fuisse obediens predicatur, cum sexta hora, nisi quinque precesserint, ueraciter non dicatur? Illud autem principium quinque hore nullatenus precesserunt: Et  hora que omnes reliquas antecedit, non sexta, sed prima tropice nominatur, et ideo a prima, non a sexta, recte hominis obedientia commendatur. Sed, quoniam de hac hora, nichil certum in Scripturis canonicis recolo me legisse, et quota hora factus sit homo, non illas audeo definisse: huius rei iudicium, illi debemus commendare, qui hominem et factum cum angelis, et factum sexta hora nititur affirmare: qui miratur, quo modo diaboli persuasione homo dicendus sit corruisse, cum ille lapsus statim ceciderit: iste uero a sexta usque ad nonam in sua uideatur obedientia permansisse. Illud sine reprehensione potest ueraciter affirmari, quod inuenitur Scriptura canonica protestari: quia uidelicet  homo, propter quem mundus est creatus, sexto die ceteris posterior animantibus est plasmatus. Cui assertioni, etsi intellectus congruit spiritualis, non tamen est absonus litteralis: ut cum in ea mysticum aliquid subtiliter uestigetur: tamen iuxta litteram posse accipi non negetur.

Ad id quod quesisti, utrum simul, an post inuicem sua Deus opera fecerit, hec existimaui fuisse respondenda, tuo prudenti committens iudicio, utrum tenenda sint, uel forte respuenda. Ad id uero quod quesisti: utrum alii, quam ei cui semel commissus est, quiuis graue suum facinus debeat confiteri, paratus illius iudicio et digne flere quod actum est, et digna inposterum obseruantia cohiberi: pace tua frater, in presenti supersedeo respondere,  huiusmodi responsionem multiplici uerborum copia, considerans indigere. Disputanti enim super eo cuilibet, tam multa possunt opponi, et opponentibus tam multa e conuerso reponi: ut mihi longum et difficile uideatur, prosequendo ad unguem, omnia definire, et, ut uerum fatear, difficultatem huiusmodi, uires mee non sufficiunt expedire: hic igitur hec mea responsio terminetur: ne prolixitate inutili legenti fastidium generetur. uale.



EPISTOLA II. PHILIPPI AD HERuARDUM. Docet tria necessaria esse legenti Scripturas sacras; querit et soluit quomodo Christus contraxerit originale peccatum ab Adamo, et tamen in eo fuerit contentus secundum carnem.


Solebas mihi litterulas simplices mittere, et ego tibi simili forma rescribere, in quibus nil nisi uel dilectio mutua signabatur, uel aliquid nullius, aut parui ponderis, habeatur. Non uero longe alias mihi litteras delegasti: quibus meam paruitatem non mediocriter aggrauasti: dum in eis questionem satis difficilem posuisti, cuius solutionem a me diligentius requisisti. Hanc autem questionem, ut ais, in tuorum doctorum auribus, quam sepissime distillasti, quorum scientia pelli tuam ignorantiam estimasti: ad quorum responsionem dum quasi penderes, intentus sermo eorum, ut ais, uerbotenus disputans ad huius rei enodationem, quam indignus, tam inefficax est inuentus. In quo etiam dicto uideris  quodammodo eiusdem questionis grauedinem exaggerare, et meipsum ex obliquo amplius aggrauare: dum quasi temeritatis me asseres arguendum, si quod tui doctores non sufficiunt enodare, ego presumpsero procaciter attentare. Sed forte hoc te sensisse nec etiam debeo suspicari, et quod simpliciter dictum est, astutie non conuenit imputari: ne argutior inueniar ad accusandum simplicitatem tue locutionis quam ad enodandum perplexitatem proposite questionis. Hoc igitur omisso, sic tentabo respondere tibi diligentius inquirenti, ut tamen non preiudicem melius sentienti: quia etsi non possim tibi satisfacere dubitanti, non inuideo subtilius et efficacius disputanti.

Dubitas quidem et queris, cum Christi caro in  lumbis fuerit Ade, sicut et nostra: quomodo non inde et ipsa peccatum contraxerit sicut et nostra? Et ne forte uerba tua tibi exciderint, ea breuiter recensebo, et ad ea postmodum quod Christus ipse dederit, respondebo. Cum dicimus, inquis, omnes fuimus in Adam: hec uniuersitas, ita sue dictionis complexu humane propaginis 10 seminario deriuatos homines colligit, ut et Christum una nobiscum retineat. Cum uero dicimus, »Omnes peccauimus in Adam,« hec uniuersitas iam curtati amplexus, parcioris circuli, minoris continentie ita circa humani generis fines coarctatur: ut incorrupte nature Christum uereatur amplecti. Constat tamen et irrefragabiliter uerum est: quia quam  nostre, tam et carnis Christi una caro Ade peccando corrupta materies precessit. Cum igitur caro Ade peccato inobedientie suum immortalitatis decorem exuerit, aut semiplene corrupta est, aut plene et tota. Quomodo autem caro Ade, sicut nec mea peccato concupiscentie semiplene potuit corrumpi, non legi; non intellexi: non etiam, ut arbitror, possem doceri. Si autem plene et tota corrupta est, quomodo caro Christi que a lumbis peccatoris Ade, defluxit, illesa seruabitur? legi, non intellexi: non dico non possem, sed non possum doceri.

Hec est tue continentia questionis, hoc est unde dubitas, unde me consulis. Gaudeo ergo, quod diuinis studes litteris erudiri, sed in eis uolo te docibilem  inueniri: ne uel studium tuum crassa infatuet hebetudo, uel agilitatem ingenii prepediat tumoris egritudo. Diuinarum quippe lectori Scripturarum tria ut estimo ualde sunt necessaria, sine quibus earumdem Scripturarum, non acquiritur perfecta scientia, uidelicet studium, ingenium, humilitas. Studium est, ut tu etiam nosti, diligens assiduitas legendi. Ingenium uero naturalis agilitas capiendi. Humilitas autem est animi depressio, siue cum datur, siue cum non datur gratia intelligendi. Studium quidem adeo necessarium est ei qui diuinas litteras optat scire, ut illas, sine illo non facile queat scire: quia tam immensum, tam profundum pelagus non nisi laboriosa lectoris assiduitas apprehendit,  qui uel otio ignauum et negligentem animum non intendit, uel infructuoso et seculari negotio studium non impendit. Ea enim que necesse est sciri, uno in loco, non possunt omnia reperiri: et ideo necesse est legendo frequentius multa reuolui, ut frequenti lectione possit ignorantie caligo resolui. Denique apud litteras seculares dicit quidam: quod quis sapiens esse non poterit, nisi multa legerit. Ideo et Apostolus cum Timotheum instrueret: »Attende, inquit, lectioni .« Et ne breuis legendi attentio sufficere putaretur, subiungit: »In his meditare, in his esto .« Si ergo Scripturas scire desideras, in his oportet te uersari, in his esse, in his assiduitate congrua, meditari: quia quod fastidioso et negligenti occluditur, studioso  et instantius pulsanti aperitur. Ingenium quoque non mediocriter necessarium est lectori, sine quo frustra quis operam litterario dat labori: quia nullam, uel paruam assequitur scientiam assiduitate legendi, nisi adsit gratia capiendi. Unde et Paulus de quibusdam, ait: »Semper discentes et nunquam ad scientiam ueritatis peruenientes .« Hoc autem ingenium non est situm in arbitrio humane uoluntatis, sed diuine solius est beneficium largitatis, que sicut hominibus dat uel nasci, uel uiuere prout uult, sic eisdem, intelligentie dona diuidit prout uult. Orandus est ergo Deus, ut competentem intelligentiam largiatur, ne discendi appetitus, obserato aditu repulsam patiatur: quia, etsi lima studii necesse est ingenium acui cum  habetur: tamen nisi eo dante quod possit acui, non habetur.

Propter quod Apostolus cum dixisset Timotheo: »Intellige que dico,« statim subiunxit: »Dabit enim tibi Dominus intellectum ,« satis liquido manifestans, quia intelligendi mensura non est sita in hominis uoluntate, sed in Domini gratuita largitate. Quam largitatem et Isaias predicat, dicens: »Dominus Deus aperuit mihi aurem .« Et Lucas euangelista: »Aperuit, inquit, illis sensum, ut intelligerent Scripturas .« uides quia Dominus Timotheo dat intellectum, aurem aperit Isaie, sensum apostolis, ut Scripturas intelligant; qui, econtra, claudit eis de quibus Apostolus: »Non intelligentes ait, neque que loquuntur,  neque de quibus affirmant .« Cum uero tam studium quam ingenium sibi quis uiderit abundare, et occulta Scripturarum mysteria ceperit penetrare, necessario etiam humilitatem adiungere festinabit, sine qua pro nichilo cetera congregabit. Hec autem humilitas, non solum necessaria est ei, cum secreta Scripturarum panduntur, uerum etiam cum eadem absconduntur: ne uel intelligens, in se potius, quam in Domino glorietur, uel non intelligens, non suam tarditatem, sed scripturam potius reprehensibilem arbitretur. Plerique enim cum ea, que legunt, intelligunt, superbe gloriantur, cum uero non intelligunt, superbius stomachantur: extimantes dignum penitus reprehendi, quidquid uiderint humana ratione non posse comprehendi.

 Ceterum prudens lector, cum quid intelligit, debet non in se, sed in Domino gloriari, et id quod non intelligit, humiliter uenerari: sciens uerum esse quidquid Scriptura canonica protestatur, quamuis non ab omnibus equaliter capiatur. Ob hoc autem nonnulla occultantur, ut diligentius inquirantur, inuenta strictius teneantur: et  ea, lector humilitate debita ueneretur, magisque nonnunquam repulsus humiliando proficiat, quam si nullum 11 omnino repulsam pateretur. Quia ergo tibi et studium et ingenium adesse non ignoro, restat ut utrumque, humilitatis gratia muniatur: sicque de eo quo intelligis gaudeas, ut id quod non intelligis,  non tamen tibi absonum uideatur, nec difficultatem intelligendi doctorum disputationi, sed tue tarditati humiliter imputa, occlusumque ostium, noli blasphemiis lapidare; sed debita ueneratione saluta. Miraris, cum in Adam Christus fuerit, sicut et nos: cur non inde peccatum, et ipse contraxerit, sicut et nos. Cum enim dicitur: »Omnes in Adam fuimus,« in hac uniuersitate continetur et Christus: cum uero dicitur: »Omnes in Adam peccauimus,« ab hac uniuersitate excipitur Christus. Neque enim in Adam peccauit, qui nusquam, uel nunquam peccauit: »de quo Scriptura, Qui peccatum, inquit, non fecit.« Cum ergo, de Adam loquens, Apostolus dicit: »In quo omnes peccauerunt ,« etsi Christum ibidem non excipit, eum tamen debere  excipi, alibi manifestat, ubi de eo dicit: »Eum qui non nouerat peccatum .« Unde constat quia non omnes in Adam peccauerunt, qui tamen in Adam fuerunt  . Sed illud ueraciter dicitur, quia omnes qui peccauerunt, in Adam peccauerunt. Sicut enim omnes qui nascituri eramus de Adam, fuimus in Adam: sic omnes qui peccatores nascituri eramus de Adam peccauimus in Adam. Ubi primo uidendum est quomodo in Adam fuimus: qui eo tempore nondum fuimus. Sicut enim nondum sunt, qui post multos annos nascituri sunt: sic nos qui modo sumus, tempore Adam nondum fuimus. Sed ideo fuisse dicimur in illo, quia existendi originem sumpsimus ab illo: in quo fuit et creante Deo natura seminalis, et peccato exigente concupiscentia carnalis:  a quibus propagatio generis humani exordium sumpsit, quas quisque nostrum sibi tempore sue conceptionis assumpsit. Facto quidem primo illo homine, uel primis hominibus dixit Deus: »Crescite et multiplicamini, et replete terram . Ex quo intelligitur, quia factos illos Deus uoluit multiplicari, et ex iis alios homines propagari: quos processu temporis consummatos, uirtute meritorum transferret ad celestia, imminutum supplere numerum angelorum. Erat ergo iam tunc in Adam seminarium posteritatis, quo gignere filios potuisset nutu libere uoluntatis: qui et sine impulsu libidinis se gremio uxoris maritus infudisset, et illa sine damno integritatis concipiens, maturo tempore sine gemitu peperisset. Et quoniam generantes, nil preter carnem  ad genitos transfudissent, et geniti nil preter carnem a generantibus accepissent: secundum eam solam in parentibus fuisse filii ueraciter dicerentur, a quibus solius eiusdem carnis originem sortirentur. uerum antequam id accideret mandatum Dei, primi homines transgrediuntur, et preuaricationis rei, tali sententia feriuntur: ut qui Deo superiori noluerunt obedienter adherere, inferioris sui, id est, corporis contumacem rebellionem cogerentur miserabiliter sustinere. Infligitur enim concupiscentia membris eorum que genitalia nominantur, sentiuntque in eis motum, unde merito confundantur: quia, cum ante peccatum uoluntatis arbitrio, sicut cetera, subderentur, post peccatum, uelint, nolin sti, illa instinctu  libidinis commouentur. Eadem uero membra, et ante peccatum genitalia quidem erant, sed pudenda non erant: quia nulla in eis concupiscentia, nullus indecens appetitus, nulla repugnantia, nulla prorsus erat inquietudo, sed honestas, munditia, tranquillitas, obediendia, sanctitudo. Post peccatum merito pudenda nominantur: quoniam adeo spiritu reluctantur,  ut ad generandum, non nisi libidine moueantur. Hoc est unde Adam filios suos sic infecit, sic quasi in radice posteritatis sue seriem tabefecit: ut quoniam in generando, non solum caro sed et concupiscentia carnalis operatur, quicunque gignitur eo modo, eiusdem reatu concupiscentie teneatur. Licet enim uirum et feminam iungat non adulterina copula, sed potius coniugalis, licet non luxuriandi, sed generandi gratia celebretur complexus maritalis; licet Abraham centenarius, et Sara nonagenaria ad generandum promissum Isaac copulentur ; licet Zacarias et Elisabeth in generando precursorem Domini, prenuntianti angelo quodammodo famulentur, tamen iusti parentes iustum filium non possunt generare, quia sine concupiscentia  non possunt generare. Eget ergo tam Ioannes, quam Isaac medicamento circumcisionis ad abolendum generationis contagium  , quoniam a quibus accipiunt ut sint homines, ab illis accipiunt ut iniusti sint homines: cum ab illis trahunt, non solum carnis substantiam, sed et carnis concupiscentiam. Secundum hoc autem in parentibus dicuntur fuisse, quod eos a parentibus certum est accepisse: unde et in illis quodammodo peccasset iudicantur, per quorum concupiscentiam generantur. Ideo Apostolus, cum ad Hebreos de Leuitico sacerdotio loqueretur, et quantum illud a Christi sacerdotio differat, ostendere conaretur: dixit, quia cum Abrahe sacerdos Melchisedech obuiauit, in eodem Abraham Leui, qui in lumbis eius erat, quodammodo  decimauit . In lumbis quidem Abrahe Leui erat, secundum id quod de illo erat processu temporis accepturus, secundum rationem seminalem 12 qua per complexum concupiscentialem, de matre erat longo post tempore nasciturus: secundum quem modum, et ipse Abraham de lumbis parentum suorum fuerat propagatus, unde tam ipse, quam Leui, congrue est a Melchisedech decimatus. Decimatio illa qua Melchisedech non decimatus est, sed potius decimauit, medicinam illam signat, qua Christus non sanatus est, sed sanauit: qui nimirum sumpsit a nobis, unde nobis misericorditer mederetur, cum suscipiens carnem nostram, non sibi, sed nobis potius nasceretur. Leui quippe, uel Abraham, imo  nos omnes egemus salubri medicina, qui lethalem morbum in generationis nostre contraximus officina: in qua, quia concupiscentie carnalis efferbuit appetitus, nullus inde prodiit qui non esset eidem concupiscentie maculis irretitus.

Omnes ergo, qui eo modo tam incommodo sumus nati, originalis culpe sumus uinculis obligati: imo  antequam in hanc lucem ueniamus, in ipso conceptu, morti sumus miserabiliter destinati, et licet non actuali, tamen originali peccato condemnati. Quod peccatum ob hoc originale merito nominatur, quia estu concupiscentie per quam generandi opera consummatur, illi primi homines, exigente inobedientia primitus inflammantur; a quibus ceteri homines, ducta concupiscentialiter origine propagantur. uel forte ob hoc originale non immerito dicitur, quia ille motus indecens, uel prurigo, nostre carnis quasi quoddam uitium est et origo: dum per complexum maris et femine nullus penitus generatur, nisi primum caro seminantis impulsu libidinis excitatur. Quia ergo prius caro concupiscit, et postmodum generat, recte non tam caro quam concupiscentia  eius, nostra debet origo iudicari: et ideo peccatum, quod per illam nobis dicitur irrogari, non inconuenienter originale meruit nominari. Hoc peccato ab Adam usque ad Christum, omnes procul dubio uinculantur, quia omnes per concupiscentiam generantur: et ideo necesse habent a Christo decimari, id est, eius sacramentis salutaribus expiari; Christus uero nulla expiatione indiguit, quia sic accepit carnem de uirgine, ut illa complexus uiriles non sentiret, nec aliquam in concipiendo concupiscentiam presentiret. Cum enim nullus nostrum, sine complexu maris et femine generetur, idem autem complexus, non nisi per concupiscentiam comsummetur; ob hoc sine accessu et semine patris sumere uoluit Christus carnem in utero matris, ut omnem prorsus  concupiscentiam relegaret, et originem carnis sue, originalis macula non fedaret. Traxit ergo de matre non feruorem libidinis, quem illa in concipiendo, nec suum, nec alterius experitur, sed carnis materiam, que pura et tranquilla, et nullo commota turbine reperitur: sancti Spiritus in eam abundantiore gratia descendente, et ab ea omnem, tumultuose libidinis immunditiam repellente. »Spiritus, inquit, sanctus superueniet in te, et uirtus Altissimi obumbrabit tibi .« Superueniet quidem, ut tanquam rubus inuiolabiliter accendaris , obumbrabit uero, ne carnalis estum concupiscentie patiaris. Superueniet, inquam, ut efficiat nouo quodam et mirabili genere te fecundam; obumbrabit uero, ut eamdem fecunditatem nullius reddat libidinis  appetitus immundam. uoluit quidem et potuit, qui omnia quecunque uoluit fecit, sic in utero uirginis incarnari, ut eadem caro, non a carnali concupiscentia originem duceret sicut nostra, sed a uerbo: ut in hoc recte caro illius a nostra differre iudicetur, quod longe diuersam originem habere perhibetur. Nostre etenim carni, ut paulo ante dictum est, concupiscentia carnalis originem ministrauit, que parentes nostros cum ad gignendum accederent, inflammauit: unde et eadem concupiscentia  mater nostra, in Scripturis plerumque nominatur, de cuius gremio nostra carnalitas propagatur. »Pater, inquit, meus et mater mea dereliquerunt me: Dominus autem assumpsit me .« Pater noster diabolus fuit, mater uero concupiscentia, quia illo suggerente, et ista blandiente concipimur, et nascimur in peccatis, et tam diu obnoxii morti sumus, donec sic genitos regeneret diuine gratia pietatis. Regenerati uero, iam originali uinculo non tenemur, sed in carne tamen fomes concupiscentie remanet, quo ad augendum meritum exercemur: non ut deinceps nobis officiat : sed ut posteros inficiat, si quis tamen per eamdem concupiscentiam generetur. Pulchre Melchisedech, quem nosti Christi figuram tenuisse,  »sine patre, sine matre, sine genealogia,« ab Apostolo  introducitur exstitisse: quia constat Christum, nec eo modo genitum, nec eo modo quempiam genuisse. Neque enim in sua genitura nostrum tenuit ordinem, neque a carnali concupiscentia carnis sue duxit originem: quia matrem eius in concipiendo, libido non preuenit, sed ut conciperet spiritalis in eam infusio superuenit. Propter quod ait: »Ecce uenit princeps mundi, et in me nichil inueniet.« Nihil utique suum. Concepit enim uirgo de Spiritu, et concepti origo ex uerbo est, sicut angelo testante perhibetur, et nostre fidei confessio profitetur: »Quod enim, inquit, in ea natum est, de Spiritu sancto est .« Meus ille Augustinus  : »Ratio, inquit, conceptionis eius non a  13 semine uirili, sed longe aliter ac desuper uenit.« Hilarius, catholice fidei predicator orthodoxus: »Non enim, inquit, Maria corpori originem dedit, licet ad crementa partumque corporis omne quod sexus sui est naturale contulerit.« Et infra: »Caro, inquit, non aliunde originem sumpserat, quam ex uerbo.« Et longe infra: »Cum natus sit, inquit, lege hominum, non tamen lege hominum conceptus est: habens in se et constitutionem humane conditionis in partu, et ipse extra constitutionem conditionis in origine.« Et iterum: »Origo, inquit, non hominis est: nato eo de conceptione Spiritus sancti.« uides quia cum Dei Filius incarnatur, non carnalis illecebra, sed Dei Spiritus operatur, matris integritas uirili complexu nullatenus uiolatur:  nulla concupiscentia, sed sola carnis substantia ministratur. Qui ergo non a carnalibus desideriis, more nostro, sed desuper originem carnis traxit, profecto in conceptione originale uitium non contraxit: quia non aliunde cuilibet nascenti peccatum ascribitur, quam quod ei per parentum concupiscentiam, seminali ratione, transcribitur. Si enim et ego sine parentum concupiscentia concipi potuissem, forte  originalibus uinculis obstrictus non fuissem: quia nil ab eis preter carnis substantiam  accepissem: per quam homo tantum, non homo perditus exstitissem. Sic etiam, quia uirgo sancto plena Spiritu, de carnali concupiscentia non concepit, et ex ea preter carnem Dei Filius nil accepit: non immerito idem Christus immunis est a peccato, utpote qui nec natus, nec conceptus est in peccato. Siue ergo Leui dicatur in Abraham decimari , siue in Adam eius posteritas reatu preuaricationis obligari: nichil horum ad Christum pertinere ueraciter perhibetur, quamuis in lumbis illorum fuisse non negetur. Fuit enim in illis secundum id tantum quod traxit de illis: nichil autem aliud traxit de illis, quam quod traxit de matre, nec aliquid preter carnem traxit de matre, nec aliquid preter carnem traxit de matre; fuit  ergo in illis secundum carnem tantum, que Dei bona est creatura: non secundum concupiscentiam, qua nostra omnium inficitur genitura. Qui autem fuit in illis secundum carnem tantum que bona est, non secundum concupiscentiam que mala est: constat quia nec est in Adam preuaricatus, et ideo nec in Abraham decimatus. Sicut enim non fuit in Adam, qui nichil traxit de Adam, sic nullus fuit in illo, nisi secundum id quod traxit de illo: nec aliud quisquam de illo traxit, quam quod in conceptione de parentibus suis traxit. Nos ergo qui de parentibus nostris carnem et concupiscentiam traximus, secundum utramque in illis fuimus: et ob hoc in Adam non solum fuisse dicimur, sed et peccasse, quando scilicet ille unus homo peccauit, a quo per  successionem nostra omnium origo concupiscentialiter emanauit. Sic nimirum conuenienter dicitur: Et omnes in Adam fuimus, tam nos scilicet, quam Christus: et omnes in Adam peccauimus, sed nos tantummodo, et non Christus: quia sicut in illo fuimus omnes qui fuimus, sic in illo peccauimus omnes qui peccauimus. Tale est illud quod dicitur: »Qui illuminat omnem hominem uenientem in hunc mundum ;« omnem scilicet qui illuminatur. Et »qui uult omnes homines saluos fieri : omnes scilicet qui saluantur. Fuimus quidem in Adam, fuit et Christus, sed nos duplici modo, simplici uero Christus, quia nos secundum carnem et concupiscentiam; Christus uero secundum solam carnis substantiam.

 Ditiores itaque nati sumus quam Christus, secundum id duntaxat quod de parentibus traximus: quia nos duo quedam, Christus uero unum quid solummodo traxit de matre: et uox nostra illa est: »Ecce in iniquitatibus conceptus sum, et in peccatis concepit me mater mea ,« que nimirum a Christo longe est aliena. Utinam tales diuitias non haberem! utinam non essem tali inuolucro prepeditus! utinam per angustam uirtutum semitam, paupertatis et nuditatis beneficio currerem expeditus! Pulchre Christi paupertas et nuditas commendatur: ad quas etiam nos inuitans: »Qui mihi, ait, ministrat, me sequatur .« Ut quia non possumus, uel eum precedere, uel ei aliquatenus cequari:  studeamus saltem eum, etsi a longe, sequendo tamen utcunque imitari. Beata quippe Christi paupertas, que nostrarum diuitiarum aculeos noluit experiri: que uoce sua clamans ad Dominum meruit exaudiri. »Iste, inquit, pauper clamauit, et Dominus exaudiuit eum ,« pauper a crimine, pauper a uitiis, pauper non deponens, sed nunquam assumens gibbum camelorum: pauper suos emulos beans, quia »uestrum, inquit, est regnum celorum .« Beata etiam eiusdem nuditas, que nostris non est panniculis inuoluta, imo ab omnium delictorum maculis absoluta: que sibi tunicam Ade pelliceam non assumit, sed in nobis eam, sua simplici puritate, consumit. Tunica pellicea, que fit de mortuo animali, mortem peccati  signat qua natura nostra quasi superinduitur, cum carni nostre concupiscentia superinfunditur: cum iuxta Pauli uocem , propter peccatum corpus mortuum iudicatur, etsi spiritus propter iustitiam uidere uideatur. Hoc indumento peccati, hoc corpore mortis idem Apostolus se uestiri dolebat: et quis eum inde liberaret, lacrymabiliter inquirebat: »Infelix, inquit, ego homo; quis me liberabit de corpore mortis huius?«  Mortis, inquit, 14 huius. Cuius? Eius scilicet de qua predixerat: »uideo aliam legem in membris meis, repugnantem legi mentis mee, et captiuum me ducentem in lege peccati .« Et attendens quia nullus inde sufficit liberari, nisi ei diuina gratia uelit suffragari: respondet: »Gratia Dei per Iesum  Christum .« Igitur de corpore mortis huius, cuius Apostolus inuolucro grauabatur, per Iesum Christum, siue ille, siue nostrum quilibet liberatur: quia per eum diuina nobis gratia ministratur, ut quod idem iubet Apostolus impleatur. »Mortificate, inquit, membra uestra que sunt super terram: fornicationem, immunditiam, libidinem, concupiscentiam .« Hec sunt membra huius corporis; he sunt species huius mortis; hec est ipsa mors quam necesse est multo, et continuo labore mortificemus, non ut in presentiarum penitus non sit, sed ut preualere non possit: ut scilicet cum in nobis genuinus peccandi monetur affectus, nullus ei relaxetur effectus. Neque enim, dum hic uiuimus incentiuum peccati potest a nobis radicitus  exstirpari; sed per diuinam potest gratiam refrenari: ut eius tumultum spiritus uiriliter roboratus, compescat, et illud inefficax, uelut exstinctum sub cinere delitescat. Hanc peccati mortem, et huius mortis mortificationem Ioannes Baptista figuraliter ostendebat: cum lumbos suos zona pellicea precingebat . Quia enim per lumborum parentalium concupiscentiam conceptus fuerat, et ab illis non solum corpus, sed corpus mortuum propter peccatum contraxerat, necesse fuit ut eamdem mortem rigore discipline mortificaret: ne carnalis illecebra quam parentes in eum transfuderant, suis cum blanditiis eneruaret.

Apte ergo lumbos suos zona pellicea circumcinxit,  quia carnis lasciuiam loro continentie sic astrinxit: ut nullam illi euagandi licentiam relaxaret, sed in ipso fonte, caput serpentis mortificationis malleo conquassaret. Qui etiam cum a turbis Christus propter uiuendi excellentiam putaretur, ne super hoc falsa diutius opinio uulgaretur: respondit: »Non sum, ego Christus .« Non sum, ait, Christus qui non solum ex carnis, sed etiam ex peccati traduce sum conceptus, et ideo immunditiis originalibus sum infectus: mundationem quarum etsi circumcisionis beneficio sum adeptus, tamen dum hic uiuo, propter natiue concupiscentie reliquias ueraciter iudicor imperfectus. Christus uero, qui preter morem nostrum sine uirili conceptus est semine, sine concupiscentia natus de  uirgine, zona pellicea non cingitur, quia pellicea tunica non uestitur. Qui enim in ingressu huius uite nullius concupiscentie inuolucro prepeditur, et ideo in eius lumbis lex repugnans spiritui non sentitur: profecto nulla districtione cinguli communitur, quia, quod in illo constringi egeat, nichil penitus inuenitur. Quem ergo zona pellicea cinctum uidetis, Christum esse nullatenus estimetis: quia etsi uobis excellere uideor merito sanctitatis, illi tamen comparari non possim, qui nec natus, nec conceptus est in peccatis. Sic Ioannes plurimum se a Christo differre uoce et habitu declarabat: cum se originalibus obstrictum uinculis, illum uero peccata mundi tollere proclamabat: »Ecce, ait,  qui tollit peccata mundi .« Recte ergo dicitur Christus et in Adam fuisse, et tamen ab illo nullam maculam contraxisse: quia sic in utero matris potuit carnem sine concupiscentia sumere contra carnis iura, sicut potuit nasci de uirgine mirabili et noua genitura.

Sed, ne uidear iusto amplius uerbosari, responsioni mee calcem ponam, et tibi forte gaudenti breuitate lectionis diuine grauedinem non imponam: quamuis ipsum quod dictum est iam prolixitatis argui mereatur, si tamen questionis tue insufficiens iudicatur. Si autem a ueritatis regula non defecit, et tue sollicitudini satisfecit: facilius et iustius ueniam excursus prolixior consequetur, cum legendi morula, utilitatis beneficio releuetur. Quod  si uerbis multiplicibus, necdum satis questionis perplexitas expeditur, tamen nec sic uenia neganda est, ubi disserentis uoluntas promptior inuenitur: quem constat studioso lectori nullatenus inuidere, et, si quid intelligere potuit, ex industria non tacere. Ut autem uerum fatear tue dilectioni, huius rei ueritatem estimo expeditius me sentire, quam uerbis preualeam expedire: et ideo ad extremum excusandi suffugium mea impossibilitas illud propheticum exclamabit: »Generationem eius quis enarrabit?«  Eius enim generationem non solum diuinam, sed etiam humanam, uel impossibile, uel difficile est enarrari, et ideo humilitas  necessaria est, que, si quid ei clauditur, non nouit indignari: sed uel ampliorem gratiam ad consequendum id quod desiderat promeretur, uel non consequens, rea tamen presumptionis et contumacie non habetur. In hac ergo humilitate et tua inquisitio, et mea responsio consummetur: ut si quid illis deerit, imo quia deerit, huius plenitudine compensetur. uale.



EPISTOLA III. PHILIPPI AD HEROALDUM. Reprehendit nomen Fortune. Docet Christianos non debere immorari in ethnicorum libris, sed ad sacras Scripturas festinare. Laus Parisiensis academie.

Litteras quas affectu memori tua mihi misit dilectio,  ut lethargum meum, et grauem somnolentiam quodam quasi uigili curares pulsorio, scito me et legisse diligenter 15, et lectas gratanter accepisse; quia tuum discentis profectum in eis mihi uideor percepisse. Etsi enim testa in quibusdam adhuc odorem seruat quo anterius est imbuta, liquet tamen in ceteris cuiusmodi nectare sit posterius delibuta: quia et ea nondum taces quibus fumat ethnicorum seductibilis officina, et ea simul loqueris que diuine lectionis tibi serenior contulit disciplina. Neque ut arbitror indigne feres si colaphum tibi fidenter incutiam, quo incusso, uelut tenenti nuces excutiam: ut excussis que puerilia sunt et plena uanitatis, solummodo teneatur codex maturior honeste ueritatis. Cum dicis, quod fortune arridenti nonnulli  diligunt arridere, et cum illa quemuis irriserit, irrisum et ipsi pariter irridere: huiusmodi uerborum superficies aures sanas aliquantulum uerberat et offendit, quia sensum imo insensatam eorum significantiam fides ecclesiastica reprehendit. Deus quippe, qui creare et potuit et uoluit uniuersa, pro sua uoluntate apponit et disponit nobis prospera uel aduersa: et discreto sic ordine ordinatoque regimine omnia moderatur, ut in eis non fato, non fortune locus, uel efficacia relinquatur. Quod ille ethnicus: Fortuna inquit, in omni re dominatur. Et alius  :

Si fortuna, inquit, uolet, fies de rhetore consul, et quidquid simile inueneris, tam erroneum et inconsentaneum iudicatur: ut nobis super hoc asserendo ueritatis maiestate silentium indicatur. Unde, etsi  quibusdam uerbis licite utimur, quibus occultum quid uel dubium dicimus designari, uidelicet forte, fortuitu et huiusmodi aliis que a fortuna, uel a quibus fortuna uidetur deriuari: eo tamen uerbo quod est, fortuna  , uti nos pari modo loquendi regula non permittit, quia diuersum et peruersum eius significatum ueritas non admittit. Putat enim error gentilium quod fortuna dea est, et rotam uolubilem circumducit, et potenti uoluntate hunc deducit ad miseriam, hunc reducit: et cum Marius noua gaudet potentia, tunc arridet, cum uero Seianus unco ducitur, tunc irridet. Quod quia sentire cum illis non est catholicum, profecto et dicere cum illis, non est  ueridicum: et cum certum habeam ueritatem fidei te sentire, uolo ut inueniatur uera sentienti sermo serius consentire. Habes in Psalmo cui certius hoc assignes. »Hunc humiliat, inquit, et hunc exaltat. « Quis? »Calix, inquit, in manu Domini, et inclinauit ex hoc in hoc.« Et Anna: »Dominus, inquit, deducit ad inferos, et reducit: Dominus pauperem facit, et ditat « Cum ergo in manu sit Dei tam grata prosperitas, quam aduersitas importuna, certum habe quod in eis non fatum operatur aliquid, non fortuna; sed hoc fictitium errore delusa uario gentilitas adinuenit, cum sibi deos querens. Deum uerum misera non inuenit. Denique legisti in titulo Psalmi, »Intellectus Asaph,« et in Psalmorum titulis »Asaph« frequentius inuenisti,  de quo et in tuis mihi loqui litteris uoluisti: tenens scientia quod cum ille torcularis angustia sit detentus non acinum imo uinum, non amurca, sed oleum est inuentus. Hoc est quod in tuis mihi dixi litteris placuisse, quia scilicet diuine lectioni uideris operam impendisse: in qua Asaph et Ydithum, et huius forme ceteri non mediocriter commendantur, qui suo et aliorum labore uel studio ad obtinendum uitam iuste compositam commendantur. Quorum, si commendabilem assecutus fueris intellectum, si transire, imo si transilire de profectu elegeris in profectum: si arte, corda, manu, concordem morum composueris harmoniam, profecto coram arca federis gratam diuinis auribus, et tu concines psalmodiam.  In quo uelut gymnasio  iam luctaris, et uoluntario humero pressuram sustines torcularis: forte saporem illum ueterem secularis uite et scientie uelut acinum relicturus: et in nouum tam sciendi, quam uiuendi dulcorem agilitate strenua transiturus.

Quid enim aliud diuine, quibus intendis personant lectiones? ad quid aliud elaborant litteralis huius exercitii tunsiones: nisi ut quem assumpserint, reddant grauiter eruditum, et eruditionis malleo ad ineundam melioris uite semitam expeditum? Nosti aliquos tam tardis, tam lethargicis moribus elanguere, ut nullam uel paruam ad sciendum uelint diligentiam adhibere: alios uero tam rudem, imo tam hebetem habere intellectum: ut cum semper  discant, nunquam tamen ueniant ad perfectum. Sic plerique in populo, rusticana quadam hebetudine adeo sunt inertes, ut quanti uinum uendatur, existant penitus inexpertes: superfluum ducentes, si ad hoc perscrutandum eorum fuerit mens intenta, que cisterna siue lacu, siue aquis preterfluentibus est contenta. Alii uero melioris, ut putant, propositi cum intra suum nolint se tugurium retentare, plateas, fora, compita, et maiorum conuenticula diligunt frequentare: et pretergredientes agnoscunt in taberna significante circulo uinum esse, et forte preconis testimonio sciunt idem etiam bonum esse. Ceterum cuius scientiam usu tantum, uel auditu extrario perceperint, non statim et dulcorem gustu intimo persenserunt: eisque nil salubre confert  scientia que precurrit, si precurrenti gustus experientia non succurrit. Etsi enim quis ad hoc promouetur, ut assumpto preconis officio in plateis, et uicis uelit, et ualeat 16 clamitare, et quanta sit eliquati musti iucunditas, que auiti meri suauitas, buccis concrepantibus iactitare, quidquid tamen in hunc modum miscet ceteris et propinat, si non et ipse gustu perceperit sua propinantis intima non saginat? Quorum formam tu pari aut hebetudine, aut negligentia non secutus, sed meliori consilio prudenter institutus, sepone illius fabulosi saporem aquaticum Heliconis, et introduci satage in cellam ueram et uinariam Salomonis: neque hoc ut de uino aut uinea Soreth uberius et clamosius uerboseris, sed ut haustu auido gustuque plenario debrieris.

 Ob hoc autem nolo te fieri ebriose huius plenitudinis inexpertum, quia Heliconis fecundi calices nunquam facient te disertum: sed eo potius uino eris uere scientie non ignarus, imo scies, quia et senties, »inebrians calix Domini quam preclarus .« Hic enim dicitur uerum scire, cui conceditur et sentire: cum id quod in Scripturis uitale et saluberrimum inuenitur non legentis claudit memoria, sed gustantis auiditas experitur. Unde Propheta: »Gustate ,« inquit, et alius: »Amici, ait, bibite et inebriamini .« Qui uero male sobrius ebrietatis huius calicem non degustat, cuius fauces abstemias languor et sitis  arida coangustat: constat eum ueram Scripture scientiam non habere, cuius etsi uerba meminit, sensum non meruit obtinere. Sensum non obtinet, qui, etsi carnes uel corium querens potuit inuenire, nondum tamen ad uitalem eius spiritum peruenire: qui spiritalem Scripture dulcedinem nondum sentit, qui audite lectioni affectu mentis applicito non consentit: qui, etsi legendi studio memoriter uerba capit, palato eius stupido interna illius suauitas nondum sapit: ideoque, etsi apud homines magnus uice Apollinis iam putatur, eiusdem Scripture testimonio in nichilum reputatur. »Si quis, ait, consummatus erit inter filios hominum, si abfuerit ab illo sapientia tua: in nichilum reputabitur .« Et infra: »uani sunt, ait, omnes homines, in quibus  non est scientia Dei .« uides quia Scriptura quam sapientiam eamdem et scientiam dicit esse, uel alteram alteri tam concordem, tam consimilem prorsus esse: ut quisquis huiusmodi tam scientia, quam sapientia non donatur, uanitatis argui et reputari in nichilum mereatur. Nam scientiam Dei dicit, qua Deus scitur, qua sentitur, qua eius dulcedinem in Scripturis affectuosa mens legentium experitur: quam deuoti legentes hauriunt de cella uinarie plenitudinis inexhausta, quam ipse largitor eius, plusquam offerentium diligit holocausta. »uolui, ait, scientiam Dei plusquam holocausta .« Quod autem scientiam Dei uelit intelligi, non que fame seu uerborum eius foliis est contenta, sed que Deum sentiens, et degustans explendis  eius uoluntatibus est intenta; consequenter per oppositum innuit, dicens eos in transgressionis precipitium deuolutos, quos uult intelligi non esse Dei scientiam assecutos. »uolui, ait, scientiam Dei plusquam holocausta. Ipsi autem sicut Adam transgressi sunt pactum.« Cum deberet dicere: ipsi autem quam uolui scientiam Dei nequaquam habuerunt, dicit, quod non habentes Dei scientiam, consequenter facere uoluerunt: ut per id quod fieri patenter perhibetur, que causa efficiens antecedat probabiliter intimetur. Et pulchre, »sicut Adam, inquit, transgressi sunt pactum,« Adam cum in paradiso ad tangendum uetitum se extendit, non nature uiolentia, non mentis ignorantia sic ostendit, sed enerui mollitie gerendum esse morem feminee decernens  passioni, prudens et conscius inobediens exstitit rationi. Qui si Deum predicta scientia, id est presenti experientia gustu, sensu, sententia tenuisset, non uoluntate, non contemptu pactum quod acceperat, preterisset: quia, quem eo modo quisque sentiens gaudet scire, ei consequenter diligit etiam obedire.

Recte ergo, qui sicut Adam prudenter peccare pactumque transgredi non uerentur, scientiam non habere, sed laborare inscitia perhibentur: cum augmentum sciendi sit, non si qui de Scripturis multa et ueracia uolubiliter eloquuntur; sed si percepto earum sensui, consensu morum affectuosius obsequuntur. Neque ideo credideris, ut diuina lectio digne superflua iudicetur, quod scilicet non omnis  eius lector ad hunc sensum et consensum legendo promouetur: nec habet in se illa uim tam uiuidam uel effectum, ut lectorem quemlibet reddat necessario sic affectatum. Sola quippe gratia donat profectus huius inuisibiliter incrementum, sed exterior lectio non mediocre adhibet adiumentum: dum lectorem blando sinu excipiens ad docendum, docet multifariam quomodo sit uiuendum: et quo meritis uite precedentibus ueniendum. Que, dum sensus mysticos et morales clausos inuolucro litterali, dum testam litteralem dicit esse uino preditam spiritali: dum eius uini quasi ostentat colorem, dum commendat saporem, dum predicat utilitatem, ad bibendum illud, auditorem, hortatur et instigat, et hoc  ille hortamento, commendata curiosius peruestigat. Dumque bibit commendantis instantia gratanter lacessitus, acuitur interior bibentis appetitus: et quod parum uel nichil uidebatur utile non bibenti, fit iucundum et salubre plenius haurienti. Gustus enim appetitu, et appetitus gustu gratum accipit incrementum, et 17 proficiens interiori homini confert solidius alimentum, ut hic ille uelut pane robustius iuualescat, uel tanquam uino primo eleganter ebrius hilarescat.  Illa quippe spiritalis scientia, siue, ut expressius dixerim, uitalis sententia que in diuinis litteris tunc sentitur, cum earumdem auctor deuoto lectori uberiorem gratiam impertitur, et panis dicitur quo ille habet homo interior roborari, et uinum quo in excessum mentis proficiens debriari. Panis est, cum inuictam ille fortitudinem conceditur adipisci; uinum uiro, cum celestibus inhians terrenorum et uisibilium obliuisci. Panis cum queque aduersantia uiriliter sustinet et retundit; uinum uero, cum, non querens que sua sunt, totus in illo Dei sanctuario se abscondit. Quod attendens Zacarias: »Quid bonum ait, eius, et quid pulchrum eius est nisi frumentum electorum, et uinum germinans uirgines?«  Quid bonum, inquit, in  Scriptura, nisi panis seu frumentum, a cuius edulio canes remouens impudicos, eos admittit solum quos dignanter Christus eligit in amicos: qui abhorrentes porcorum siliquas et inanes paleas iumentorum, affectu delicato pasci appetunt frumentea similagine filiorum? Quibus per Salomonem, »Comedite, inquit, amici .« Et quid pulchrum in Scriptura nisi uinum? quo qui poti fuerint in quamdam uelut exstasim rapiuntur, et tumultu uigilum relegato, quiete mentis placida sopiuntur, habentes quecunque somno huic obstrepunt sic inuisa, ut eis ualefacto, Christum sequantur integritate spiritus indiuisa. Cuius integritatis merito esse etiam uirgines perhibentur, quia scilicet affectu uitiorum uario non tenentur, sed spretis lenociniis, quibus carnales  quique nullo corrumpi sanctitatis intuitu pertimescunt, in solius Christi amplexu casto, uel accubitu requiescunt. Quod pulchre adolescens ille in Euangelio presignauit, qui Iudeis frementibus eumque tenere uolentibus, sindonem resignauit, eligens nudus fugere , et quietam puritatem spiritus experiri, quam pannosa malitia tumultuantium irretiri. Quem uolentem, ut aiunt  , uxorem ducere Christus a proposito reuocauit, et supra pectus suum, cum cena fieret, reclinauit , quia eos uenustat integra puritate spiritus uirginalis, quos admittit familiarius ad scientie profunda spiritalis. Et recte is, cui datur supra Christi pectus in cena recumbere, cui spiritalem scientiam uberius  uoluit Christus infundere, recte, inquam, adolescens et uirgo fuisse predicatur, ut hic duplex gratia grato consortio commendabilior habeatur. Nam, cum nonnulli eo uelut etatis gradu, solutis pudicitie legibus diligunt effrenari, prudens quisque satagit uirginea uerecundia refrenari, attendens quia illa est adolescenti utilis fortitudo, cui superducitur uirginalis uerecundie pulchritudo. Denique quidam comicus  , Decet, inquit, uerecundum esse adolescentem.  Et Ioannes: »Scribo, inquit, uobis, adolescentes, quia fortes estis, et uicistis malignum .« Quoniam adolescens proprio quodam impetu ad obtinendum suos uehementer estuat appetitus, amore quorum tenero fortiter fuerit irretitus, recte per eum uehemens fortitudo, uel fortis uehementia designatur, que huic etati, imo huic uoluntati familiariter assignatur. Cui fortitudini, quedam necesse est integritas uerecundi spiritus adiungatur, que illam non uanis et noxiis immergi desideriis patiatur, sed a forensi negotio et strepitu reuocans platearum, uersari secum faciat in conclaui florido Scripturarum. In quo, cum hi duo affectus indiuiso federe copulantur et in modum Ioannis acclines in Christi pectore soporantur , nusquam legentium tali potest otio quidquam fructuosius inueniri, uix tali negotio quidquam serenius quid uel iucundius experiri. De quo Isaias: »Habitabit, inquit, iuuenis cum uirgine .« Cum enim lectorem Christus sua dignatur gratia uisitare, et ut legens intelligat et intellecta diligat, castum eius et uehemens desiderium inflammare, fit quedam iuuenis et uirginis cohabitatio gratiosa, et non consensu carnalium, sed profectu spiritalium fructuosa. Huiusmodi robustos et uirgines, id est fortem integritatem spiritus uirginalis, iuxta supradictum Zacariam, parit uel germinat Scripture scientia spiritalis, cum aut studiosus lector uelut panem comedit in sudore, aut eo prouectior uelut uinum haustu percipit leniore. Quod nimirum illius  Asaph, et scire et sentire iam gaudet intellectus, qui dono gratie ad obtinendum hoc beneficium est prouectus, ut uinum eliquatum forti prelo diuine lectionis, defecatum hauriat in illius quieto cellario Salomonis. Ad quod, sicut multo uenisse comitatu regina legitur Sabeorum, ut quorum famam de longe hauserat, certiora sibi uisu redderet oculorum , sic et tu amore ductus scientie Parisius aduenisti, et a multis expetitam optato compendio Ierusalem inuenisti. Hic enim Dauid decachordum psalterium manu tangit, hic tactu mystico psalmos pangit; hic Isaie legitur, legendo detegitur prophetia; hic prophete ceteri diuersos modulos concordi proferunt melodia. Hic sapiens Salomon erudiendos  conuenas operitur; hic eius promptuarium studiosis pulsantibus aperitur; hic ad pulsandum tantus concursus, tanta frequentia clericorum, ut contendat supergredi numerosam multitudinem laicorum. Felix ciuitas, in qua sancti codices 18 tanto studio reuoluuntur, et eorum perplexa mysteria, superfusi dono spiritus resoluuntur, in qua tanta lectorum diligentia, tanta denique scientia Scripturarum, ut in modum Cariat sepher merito dici possit ciuitas litterarum. In hac instar Gothoniel uolo te non tam litteraliter, quam spiritaliter erudiri, sic Scripturas capere, ut internam illarum dulcedinem diligas experiri; psalteriumque musicum sic sonare, ut inueniatur et assumpta cithara consonare: »Psalterium  iucundum cum cithara .« uale.



EPISTOLA Iu. PHILIPPI AD ENGELBERTUM. Studium litterarum ad interioris hominis spiritualem perfectionem esse referendum.


Sicut nosti grammaticos dicere, uir dicitur a uirtute, eo scilicet quod animum habere debeat non mollem, non elumbem, non, ut ita dixerim femininum, sed fortem et constantem inuictoque robore masculinum; qui prosperitatis arridente affluentia inaniter non grandescat, et aduersitatis urgente molestia muliebriter non facescat. Si ergo perfectum proficere uis in uirum, uel potius si te recolis esse uirum, age uiriliter, et robustius confortare, nec recuses dicendi gratia, quidquid graue occurrerit tolerare. Sicut enim miles palmam non accipit,  qui molli desidia consopitur, qui laboris impatiens, umbra, plumis, uxorio complexu assidue delinitur, sic non nisi labore et studio ad excelsa scientie peruenitur. Ideo nimirum et clericali nomine uides passim plurimos insigniri, et profectu congruo raros admodum erudiri, sed eos difficultate qualibet repercussos uel manere penitus idiotas, uel fonte labra proluere caballino, ut sic repente prodeant in petas. Quod utrumque diligentius uitare studuerunt quicunque litterati et dici et esse ueraciter uoluerunt; qui philosophie non parui mora temporis assecle uel ministri, ad hoc usque profecerunt ut aliorum fierent et magistri. Quorum Plato Atheniensium ciuis, cum iam Grecas ad unguem litteras doctus esset et in auditorio Socratis  suis longe condiscipulis maior esset, adhuc tamen amore sciendi exestuans in Aegyptum descendit, et inter exteras et barbaras nationes non paruam scientiam apprehendit. Audierat forte quod Moyses, qui in Aegypto natus fuerat et nutritus, omni sapientia Aegyptiorum, sicut diuina refert pagina, fuerat eruditus; et super hac sapientia idem Plato, non mediocriter curiosus, ad inuestigandum eam factus est studiosus. Hac autem inuestigatione non contentus, inde Italiam requisiuit, et inter Pythagoricos multam quoque scientiam acquisiuit; talique studio deditus ad annum etatis octogesimum primum uenit, in quo finem studii nisi cum uite termino non inuenit.

 Socrates magister Platonis nonaginta nouem annis perhibetur uixisse, et eosdem in assiduo labore litterario consumpsisse. Themistocles, cum centum et septem annorum numerum expleuisset, et imminere sibi uite terminum presensisset, conquestus est, ut aiunt, quod eo tempore de uita egredi cogeretur in quo sibi primum incipiens sapere uideretur. Cato censorius, cum etate matura prouectus et inter Latinos uideretur scientia iam perfectus, iuuenili tamen alacritate ad discendum Grecas litteras incandescit, et Latinorum doctor Grecorum discipulus fieri nullatenus erubescit.

Cum igitur hos et huiusmodi uiros non fregerit laboris asperitas, non prouecte reuocaret etatis longeuitas, quin studio litterali tantam diligentiam  impertirent, ut amore sciendi occurrentia queuis incommoda non sentirent, non est consilii, ut propter ingruentem febriculam tua strenuitas emarcescat, et, infirmato corpore, uirilis pariter animus elanguescat. Non enim Parisius fuisse, sed Parisius honestam scientiam acquisisse honestum est. Non itaque tibi sufficiat, si musas, si fontem Heliconium tu uidisti, si de illius riuulo guttam modicam tu hausisti, si uideas illius rore tenuissimo te perfundi, eius autem adhuc affluentiam tibi plenius non infundi. Denique ipsa philosophia que proponit studentibus fontem lucidum Heliconis, non satis esse iudicat solum huius beneficium uisionis; et cui acre et acutum ingenium dat Platonis, cui flores et ornatam eloquentiam Ciceronis, cui largitur illius  tui Socratis documenta, cui Aristotelis reuelat manifestius argumenta, eum profecto uult gutta uel rore modico non aspergi, sed eius fonti uiuido diutius incumbere uel immergi. Que autem uel diuitie temporales, uel delicie corporales possunt huic scientie comparari, cum quiuis stultus, et illis affluere nonnunquam uideatur, et hanc sibi acquirere nullatenus mereatur? Unde Scriptura diuina: »Quid prodest, inquit, stulto diuitias habere, cum sapientiam emere non possit?«  Non itaque diuitie Cresi, non Alexandri potentia, non Polyphemi horrida magnitudo, non inuicta Herculis fortitudo, non admiranda Nerei pulchritudo, non huiusmodi cetera ex equo litterali scientie conferuntur, sed illis procul dubio elegantes littere merito  preferuntur. Cum ergo ad nos, Deo uolente, sanus redieris, et non tam pecuniam quam litteralem scientiam tecum retuleris, ego te, ut uerum 19 fatear, etsi naufragum, non tamen pauperem extimabo, sed honestis mercibus onustatum, et pretiosis diuitiis honestatum recta sententia iudicabo, quamuis ee diuitie non primarie, sed secundarie uideantur, imo diligentius intuenti, nec diuitie ueraciter habeantur; si non illis diuitiis religiose et humiliter famulentur, que a solis uere diuitibus spiritaliter obtinentur. De quibus Scriptura diuina: »Redemptio, inquit, anime uiri, proprie diuitie .« Proprie uiri diuitie fides, spes, caritas, et cetere uirtutes sunt, quibus ad celestem  gloriam peruenitur, quibus quisquis caruerit, stultus apud Deum et inglorius inuenitur, cum ab ipso Deo cognitore uere sapientium reprobetur, etsi a uobis ut Socrates, Plato, Aristoteles approbetur. »Nonne stultam, inquit Apostolus, fecit Deus sapientiam huius mundi?«  Et iterum: »Sapientia huius mundi stultitia est apud Deum .« Et Dominus: »Perdam, inquit, sapientiam sapientium, et prudentiam prudentium reprobabo .« Nulla ergo prudentia, nulla scientia, nulla litterature affluentia satis digna est commendari, que non studet superducto uirtutum propugnaculo cumulari, imo illarum diuitiis, ut compedibus alienis grauiter deprimuntur, qui non uirtutum meritis tanquam propriis diuitiis redimuntur.

 Ob hoc autem proprie diuitie uirtutes asseruntur, quia uere diuites reddunt eos quibus gratuito conferuntur, dum illis et in presenti conferunt proficientem gratiam meritorum, et in futuro indeficientem gloriam premiorum. Cum igitur quisque prudens, quasi ad luctandum in scholari gymnasio se denudat, cum uigilat uel abstinet, alget etiam uel desudat, considerandum est ei diligentius quo intendat, uel intentioni sue, et labori litterario quid pretendat. Non enim decet ut in presenti labore spe uentosa et uacua confortetur, tanquam animal quod uento et aura uiuere perhibetur, ne scilicet in eo quod studiis litteralibus exercetur, apud se quandoque inaniter glorietur. Que gloriandi causa, cum scholares miseros ad discendum prouocat et  inducit, eos grato lenocinio supplantat penitus et seducit; dum illis et sciendi insatiabilem dat affectum, et tamen nunquam eos scientie adducit ad perfectum, de quibus Apostolus: »Semper, inquit, discentes et nunquam ad scientiam ueritatis peruenientes .« ueritatis est scientia Deum scire, sciendi beneficio illum plenius et sentire, non sicut demones, qui scientes eum sua scientia torquebantur; sed sicut boni angeli, qui sciendi merito cherubim appellantur. »Scimus, aiunt demones, qui sis Filius Dei, quid uenisti ante tempus torquere nos?«  Cherubim autem interpretantur plenitudo scientie. Sciunt ergo Deum illi, sciunt et isti, sed illi ut sentiant iratum punitorem, isti ut gratum et gratuitum protectorem; sciunt illi ut ab eo fugere  desiderent et exposcant, isti ut familiarius sequantur propitium et cognoscant. Quos imitatus Osee: »Sciemus, inquit, sequemurque ut cognoscamus Dominum .« Te quoque eo intuitu uolo scire, multam litteris diligentiam impertire, ut litterarum adminiculo Deum scias plenius et sequaris, et sequendi instantia tandem facie ad faciem cognoscere merearis. Utinam omnes qui mancipantur labori litterario sic studerent, eo fine multiplices scholarum angustias sustinerent, ut scilicet oculus eorum interior infuso scientie collyrio mundaretur, et ad uidendum Deum promptior et defecatior redderetur. uale. Eos qui tecum sunt socios tuos, amicos meos uice mea plurimum saluta.



EPISTOLA u. PHILIPPI AD IOANNEM. Defendit libros B. Hilarii de Trinitate et exponit duas difficiles sententias illius: 1. Mariam non dedisse originem corpori Christi. 2. Corpus Christi fuisse impassibile; quorum dictorum catholicum ostendit intellectum.


uestram erga me dilectionem, non solum nunc ex litteris uestris, sed ex operibus iampridem intelligo, et ego, ut uerum fatear, diligentes me diligo, et: Qui uigilant ad diligendum me,  inueniunt me. Sed in hoc uestra dilectio maior est, quia me prius dilexistis, et diligens diligi meruistis, et sic uestra quod suum est agit gratuito, mea uero utcunque respondet ex debito. Scio autem uestram  non latere prudentiam, quia dilectio nutrit fiduciam qua dilectus ad loquendum, quamuis puluis et cinis sit, confortatur, cum diligenti non deesse patientiam arbitratur. Loquar igitur ad dominum meum cum fiducia, et uos, queso, audite cum patientia, et hanc et illam, hinc et inde dilectio mea complectatur, ut ab eius latere, nec ad modicum deflectatur. Neque enim uel fiducia, uel patientia commendabilis inuenitur, nisi cum dilectionis nexu indissolubili deuincitur, imo sine dilectione et fiducia in superbiam eleuatur, et per iram patientia supplantatur, et sic demum pax illa radicitus exstirpatur, que inter seruos Dei prima et precipua commendatur. Lectis litteris uestris, quibus meam, ut dicitis, fraternitatem cautiorem reddere uoluistis, fluctuantem  eam et magis dubiam reddidistis: dum ab eo quod antea extimabam quasi prudenter me sentire, compulistis aliquantulum dissentire. Librum etenim Athanasii, quem, sicut rogastis et mandastis, uobis miseram ad legendum, non putabam penitus respuendum, 20 sed sic eum legebam, ut que in eo intelligere poteram hilariter amplexarer, que uero non poteram, tanquam secreta et abscondita humiliter uenerarer. uestram quoque estimabam diuinis in Scripturis scientiam tam prudentem, et prudentiam tam scientem, ut sicut in eis nil preter ueritatis regulam sentiretis, ita et ipsius ueritatis occulta intellectu lynceo uideretis. Quia uero predictum librum multa loqui falsa de Christo affirmatis, et ob hoc eum hesitatione postposita reprobatis, hebetudo  mea plus quam dici ualeat obstupescit, et cuius potius assensum prebeat, pace uestra dixerim, adhuc nescit. Hactenus quidem et illum, uel aliqua uel tanta loqui mendaciter non putabam, et uestram scientiam apud me non mediocriter commendabam: nunc cum alter alteri tam aperte contrarius habeatur, in neutro sum securus. Et cum simul utrumque commendare non possim, necessario sum alterum electurus. Quod si, Deo reuelante, uestram esse cognouero sententiam per omnia ueriorem, gaudebo consecutus scientiam ampliorem, uestreque perspicacie grates non modicas exhibebo, per quam huiusmodi beneficium obtinebo. Si autem certum habuero quod ille, non tanta de Christo mendaciter protestetur,  uestram sententiam mea per omnia paruitas non sequetur, et in hoc, queso, uestra excellentia non grauetur: si apud quemcunque ueritas inuenta fuerit, tenenda iudicetur. Nimirum cum attendo quia in claustro sacras ab infantia litteras didicistis, et in earum scientia non mediocriter profecistis, approbandum in eis extimo quod probatis, et suspectum habeo quod e contrario reprobatis. Cum autem considero quod librum illum Athanasius scripsisse memoratur, et Athanasii sana fides et profunda scientia solemniter commendatur, uideor mihi ipsi arguendam incurrere leuitatem, si cito credam illi libro hereticam inesse falsitatem. Denique meus  Augustinus librum quem Athanasius contra hereticos scribit, inuenitur magnopere commendare  ; et hunc esse scriptum contra hereticos, et prelatus titulus, et ipsius operis prosecutio uidetur demonstrare. Quod si uestra prudentia istum ab illo commendabili Athanasio scriptum esse nullatenus arbitratur, et tam eius titulus quam nostra estimatio reprobatur, in hoc uobis contentiose nec uolo nec debeo refragari, cum certum documentum mihi super hoc ad presens non inueniam suffragari. Quisquis ergo eum scripserit, uerba eius sunt diligentius intuenda, et in eis intelligentie competentis ueritas requirenda, ut nec scriptoris auctoritas commendet uel excuset inuentam falsitatem, nec presumpta lectoris agilitas deprauet occultam ueritatem.  In illo quidem libro cum eum legerem, scio me inuenisse quamplura, que mee paruitati uisa sunt tam obscura, ut uix possem ad eorum intelligentiam peruenire, sensumque auctoris, uel ob difficultatem sermonis, uel ob mendositatem codicis inuenire.

Sunt et alia que me, ut uerum fatear, permouerunt, et propter sui aliquantulam nouitatem, mihi non satis placuerunt, sed eam quam mihi offensam intulerunt, non sum ausus imputare protinus falsitati, sed malui mee potius ascribere tarditati. Quia enim esse non merui perfectus in Scripturis, non presumo preproperam ferre sententiam de Scripturis obscuris, ne temere damnans ea in quibus mea cecitas offendit, iure perdam cetera que meus intellectus  utcunque comprehendit. Ea ipsa igitur diligentius relegens, tandem mihi uisus sum inuenire cuius modi sensum uideretur illorum obscuritas operiri: quem etsi uerbis multiplicibus nititur expedire, mihi tamen nisi pulsanti noluit aperire. Eapropter, ut iam estimo, auctor huius libri non est erroris arguendus, neque idem liber prudenti iudicio respuendus, si tamen et quod sentio debet commendabile iudicari, et hoc illum sensisse potest ueraciter demonstrari. Ut enim alia pretermittam que nominatim exprimere noluistis, ea que dicis in decimo huius operis libro pertinaciter et mendaciter predicari, que tam Bede quam ceteris orthodoxis pluribus uidentur aduersari, si paulo diligentius attendere uestra prudentia uoluisset, uel commodare, uel  saltem tolerare sine damno fidei potuisset. Predicat quidem, sicut asseritis, quia Christus initium corporis non sumpsit ex Maria, sed quasi ex Spiritu sancto, et quia in passione, nec tristis fuit, nec doluit; cuiusmodi predicatio non est, ut dicis, audienda, sed ei qui hec ex uoluntate sine peccato egit, gratiarum actio referenda. .

In predicto libro auctor eius intendit ostendere quod caro Christi miram et inexpertam nobis habuerit genituram, et ideo mire et nobis inexperte fortitudinis fuerit per naturam, ut, sicut in conceptione contra humanum morem nullum peccatum exstitit, sed pura sanctitudo, ita illum hominem conceptum  et genitum naturalis quedam supra humanum morem obtinuerit fortitudo. Hoc ostendere liber ille conatur, in hoc totus uersatur, retundens quosdam hereticos, qui presumebant Dei Filium blasphemare, pro eo quod homo factus humanas angustias non potuit euitare. Commendans igitur corpus illud quod uerbum Dei legitur assumpsisse, dicit illud non a peccati contagio initium uel originem accepisse, dum et Mater eius 21 pregnans carnaliter inuenitur, et tamen ad concipiendum nulla carnis concupiscentia preuenitur. Etsi enim Maria Eue filia non negatur, tamen sicut Eua concepisse a nullo qui recte sapiat affirmatur, quia Eua sic suo conceptui ministrare carnis materiam comprobatur, ut effectus ministrandi precedentem  concupiscentiam prosequatur. Ex quo Eua Deo per inobedientiam contradixit, carni eius diuina ultio estum libidinis sic inflixit, ut postmodum ad effectum concipiendi nullatenus perueniret, nisi carnis concupiscentiam tam sue, quam alterius presentiret. Et quoniam cum ad gignendum carnaliter peruenitur, caro gignentis prius carnali concupiscentia delinitur, non incongrue eadem concupiscentia potest nostre carnis origo uel initium appellari, sine cuius preuio blandimento nostra generatio non potest consummari. Et hi quidem, qui ad gignendum nos carnis sue materiam infuderunt, eiusdem etiam in nos carnis concupiscentiam transfuderunt: et hec transfusio nostram omnium naturaliter inficit  genituram, quia uitium quasi conuersum dicitur in naturam. Propter quod Apostolus, tam nos quam ceteros, »natura filios ire« dicit , quia uidelicet per illam sumus concupiscentiam generati; per illam originalibus uinculis obligati. Inde etiam idem peccatum, quo quisque nostrum antequam boni quidquam uel mali faciat naturaliter obligatur, originale non incongrue nominatur, quia ab illo caro nostra originem quodammodo uidetur accepisse, et ei hoc initium generatio carnalis intulisse. Sed hanc originem, siue initium Christo Maria non donauit, que tamen eum carnaliter generauit, quia et ad gignendum eum sementiuam carnis sue materiam ministrauit, et inter ministrandum nullo preuentu libidinis estuauit. Hoc est quod Athanasius  dicit: »Neque enim, ait, corpori Maria originem dedit, licet ad crementa partumque corporis, omne quod sexus sui est naturale contulerit.« Dicit Mariam corpori Christi originem non dedisse, et tamen omne quod sexus sui naturale est contulisse, in quo ostendit eam, et quod matris est proprium, id est carnis materiam, impendisse, et tamen nullam originalis uitii maculam intulisse. Hoc predicat, hoc replicat, hoc diuersis modis inculcando liber iste multiplicat: quod scilicet corpus Christi, quamuis nostro simile naturaliter habeatur, a nostrorum tamen contagio uitiorum nullatenus inchoatur. De quo ait quod »licet sexus sui officio genuerit, tamen  non terrene conceptionis suscepit elementis;« et infra: »Non terrenis inchoatum corpus elementis.« Et quid terrena elementa, uel terrene conceptionis elementa uelit intelligi, paulo post uidetur ostendere, cum nostrorum corporum initia breuiter inuenitur describere. »Quod si terrena corpora, inquit, id est secundum elementa communium causarum initiata.« Communes igitur causas, quibus concurrentibus corpora nostra initiantur, elementa dicit terrena, id est uitiosa, propter que et corpora nostra uocat terrena, non materiam designans, sed uitia que ipsorum corporum sunt quedam initia, quia post peccatum Ade, nisi parentes nostri concupiscentie uitiis estuarent, nullam profecto sobolem carnaliter generarent. De quibus uitiis alibi  dicit: »Christus etiamsi uitiorum nostrorum origine esset conceptus.« Quod si Christus uitiorum nostrorum origine conceptus non est, unde conceptus est? De Spiritu sancto. Superuenit quippe Spiritus sanctus in uirginem, et operatus est conceptionis huius originem: ad hoc replens uirginem, ut in concipiendo carnis sue materiam impertiret, ad hoc obumbrans ei, ut estum libidinis non sentiret. Cum ergo dicitur uel uirgo de Spiritu concepisse, uel Christus a Spiritu carnis originem accepisse, non intelligitur quod diuina substantia in carnem transierit, uel conceptionis huius causa materialis exstiterit, sed aduentus eius in uirginem, et mira operatio designatur, per quam uirgo generat, et Christus mirabiliter generatur. Nostram quidem conceptionem  operatur coniunctio maris et femine, illam uero uerbum Dei, uel Spiritus manens in uirgine: et ideo huius ratio de deorsum uenire comprobatur, illius uero longe aliter ac desuper uenire commendatur. De qua meus Augustinus in libro De Genesi ad litteram : »Ratio, inquit, conceptionis eius, non a semine uirili, sed longe aliter ac desuper uenit. Quod est rationem huius conceptionis longe aliter ac desuper uenisse, hoc esse estimo, a uerbo Dei, uel Spiritu originem accepisse, quia et uerbum Dei de sinu Patris ueniens mansit in uirgine, et »Spiritus, inquit, sanctus superueniet in te .« Ideo Athanasius dicit: »Caro non aliunde originem sumpserat quam ex uerbo. Et infra de Christo: »Ipse, inquit, corporis  sui origo est.« Et iterum: »Originem, inquit, eius ex superuenientis in uirgine sancti Spiritus aditu testatus est.« Et infra: »Quod ex conceptu, ait, Spiritus sancti uirgo progenuit.« Et multa huiusmodi.

Siue ergo uerbum Dei, siue Spiritus hanc originem dicatur operari, non debet absonum uel contrarium estimari, quia et »Sapientia edificauit sibi domum ,« id est Filius Dei corpus suum; et: »Quod in ea, inquit, natum est, de Spiritu sancto est .« Cum autem seu uerbo, seu Spiritui hec operatio assignatur  , non tamen egisse Maria quod suum est abnegatur, imo certum est illam carnis sue 22 materiam prestitisse, et huius  conceptionis causam materialem exstitisse. Spiritus uero sanctus, sicut uestra optime scripsit prudentia, in conceptione Christi non fuit materialis causa, sed efficiens. Et quid, queso, causa materialis profuisset, si non causa efficiens adfuisset: que miro et inusitato modo uirginem sterilem fecundauit, dum sementiuam eius carnem sine uirili opere in corpus filii transformauit? Recte ergo ille Filius dici potest originem accepisse a Spiritu, quia de eo conceptus est, et nichilominus originem ex Maria, quia ex muliere factus est, ut ille causa efficiens, ista causa materialis sit, et uera mater ueri hominis sit. Sicut enim ille uerus homo, sic illa uera mater fuit, que ex carne propria illum progenuit, quod Eutiches et qui cum eo erant negare presumpserunt, et eum  nil accepisse ex carne uirginis contenderunt. Dicebant quippe quia, etsi in utero uirginis fuerat incarnatus, non erat tamen ex illius semine procreatus, forte ne illi iniuriam inferre uiderentur, si ex tali materia eum esse genitum faterentur. Erroneam quorum sententiam Beda ille uenerabilis, ad quem me remisistis, molitur euertere, et eos, imo eorum similes ad fidem conuertere, asserens quia ille carnem sumpsit non de nichilo, non aliunde, sed ex proprio uirginis semine  , »alioquin, ait, nec uere filius hominis diceretur, qui originem non haberet ex homine.« In quo non extimo eumdem Bedam Augustino, uel Athanasio contraria dicere uel sentire, neque illos econuerso ab huiusmodi sententia dissentire,  cum iste loquatur de materia corporis sementiua, ille uero de operatione diuina. Quia enim desuper uenit huius conceptionis ratio, non incongrue dici potest inde originem accepisse conceptio, quia uero carnem traxit ex uirgine, recte et originem habuisse perhibetur ex homine. Istud Beda contra Eutichem studuit approbare, illud Athanasius multipliciter commendare, nec in hoc alter alteri mihi uisus est repugnare, sed suos quisque aduersarios uiriliter expugnare. Neque Beda ignorat, ut estimo, desuper uenisse conceptionis huius rationem, neque Athanasius negat Mariam prebuisse sementiuam sui corporis portionem, sed Beda id ad probandum suscipit quod quasi secundarium famulatur, ille uero quod primum et precipuum operatur. Loquens autem  ille de ratione conceptionis, que prima et precipua non immerito iudicatur, non tacet de Maria que, remota concupiscentia, quod matris est reliquum operatur, sed fatetur eam et ex seipsa filium genuisse, et non nisi a Deo eumdem suscepisse. »uirgo, ait, non nisi ex sancto Spiritu genuit quod genuit, et quamuis tantum ad natiuitatem carnis ex se daret, quantum ex se femine edendorum corporum susceptis originibus impenderent,« et cetera. Et alibi: »Cum predicemus, inquit, ut uere Dei Filius uerus hominis filius natus sit.« Et infra: »Officio, inquit, usa materno sexus sui naturam in  conceptu, et partu hominis exsecuta est.« Et iterum: »Genuit, inquit, ex se corpus, sed quod conceptum esset ex Spiritu.«

In his uerbis satis aperte, et illam uere matrem, et illum uere filium hominis confitetur: quod minime posset dici, si non ex carne eius ueraciter nasceretur. Sed quia ille a uitiis nostre originis, uel a nostris originalibus uitiis exordium non accepit, dum eius preiacentem materiam carnalis concupiscentia non infecit, recte eius originem Athanasius et mirabilem commendat, et commendabilem admiratur, quam nouo genere descendens in uirginem uerbum Dei, uel Spiritus operatur. Unde et ipse, qui sic a uerbo Dei est susceptus, de Spiritu est conceptus, et si nouit ceteris hominibus humane  substantie ueritate consimilem, dicit tamen naturali quadam uirtute longe dissimilem, ut sicut in conceptione nil pertulit contrarium sanctitati, sic postmodum in anima uel corpore nil sufferret sue contrarium uoluntati. Nos nimirum quia per parentum concupiscentiam generamur, et in ipsa origine peccatorum nexibus obligamur, nati quidem conditioni tam misere subiugamur, ut, quamuis inuiti, penarum tamen angustias patiamur. Sic in ipso conceptu nostra natura uitiatur, sic preualente culpa ineuitabiliter infirmatur, ut, uelit nolit, accidentibus angustiis affligatur, et quam in Adam ante peccatum acceperat, firmitatem perdere compellatur. Et quia a quoquam nostrum hec infirmitas, utpote iam  ingenita, non potest euitari, usurpatiue natura meruit appellari. Iam ergo naturaliter infirmi sumus, iam naturaliter timore et tristitia, fame et siti, calore et frigore, flagellis et uulneribus affligimur, ita ut hec incommoda nec possimus penitus remouere, nec possimus, cum acciderint, non dolere. Hic est ille sudor, in quo post peccatum panem nos rum miserabiliter manducamus; hec est illa infirmitas, in qua naturaliter laboramus; hec est natura cuius nexibus exui peroptamus, ut nostre uoluntati tandem nil contrarium sufferamus. Hanc naturam dicit Athanasius in Christo non fuisse; huius eum infirmitatis non credit exstitisse, ut scilicet inuitus quidquam molestie uel in anima, uel in corpore pateretur, quamuis ei plurimum inferri uideretur  .  Quia enim mater eius uiri consortium ignorauit, quia in concipiendo carnalis eam concupiscentia non fedauit: sed Spiritus superueniens, et obumbrans uirtus Altissimi 23 fecundauit, illum sic genitum, fuisse dicit nature tam potentis, ut posset euitare pene molestias occurrentis. Sicut enim nostra nos uitiosa origo informauit, et ad patiendum et dolendum inuitos subiugauit, sic et illum origo sua carens uitio roborauit, et ab eius uoluntate omnem prorsus molestiam relegauit.

Passiones igitur suam in illum non potuerunt naturam exercere, dum eius uoluntati nichil potuerunt  contrarium admouere, et cum ille cuncta uideretur occurrentia sustinere, tamen nichil horum aduersus eum potuit preualere. Tante quippe fuerat firmitatis, ut priuari non posset iure proprio uoluntatis; nec primatum in eo naturalis nostra infirmitas, uel infirma necessitas obtineret, sed sua in omnibus uoluntas permaneret. Eapropter sicut natus est cum uoluit, sic passus est que uoluit, afflictus ut uoluit, non habens naturam, ut sicut nos dolere cogeretur, sed habens uoluntatem, ut condolendo nostris doloribus mederetur  . Hoc liber iste, de quo nobis sermo est, uidetur predicare, hoc predicando multipliciter commendare: quod scilicet Christus, cuius omni uitio caruit genitura, ad illatas passiones non doluerit ex natura  . Neque enim negat  quin ille nostri et corporis et animi passiones pertulerit, perferendo doluerit, sed quia hunc dolorem non ei necessitas  naturalis intulerit, sed ipse eum uoluntate susceperit. Passus est, inquit, Dominus iehsu Christus, dum ceditur, dum suspenditur, dum crucifigitur, dum moritur, sed in corpus Domini irruens passio, necnon fuit passio, nec tamen naturam passionis exercuit, dum et penali ministerio deseuit, ut uirtus corporis sine sensu pene, uim pene in se deseuientis excipit. Naturam passionis tunc passio uidetur exercere, cum patientem, uelit nolit, ad dolendum potest compellere, cum iuxta modum uel impetum, quo ista superueniens ingrauescit, ille coactus uel animo uel corpore  contabescit. uerum naturam passionis in Christo, sua passio nequaquam exercuit, dum eius amaritudo aduersus illum preualere non potuit, quia etsi illi tumultus passionum, grauis et multiplex est inflictus, ille tamen non nisi quando, quantum, quomodo uoluit, est afflictus. Unde et id quod sensit, dicit eum quodammodo non sensisse, et uim pene seuientis sine sensu penali excepisse, quia uidetur non sentire penam qui ea non grauatur, et uidetur non grauari, qui uoluntatis imperio eius grauedinem moderatur. uirtus, ait, corporis, sine sensu pene uim pene in se deseuientis excipit. Et quia id forte plenum scrupuli uidebatur, quod sine sensu pene excepisse uim pene memoratur, qualiter hoc debeat intelligi consequenter euidentius demonstratur,  cum illius nature hec quasi insensibilitas assignatur, nisi forte prudentiori aliter debere intelligi uideatur, dum tamen constat quod in eisdem uerbis ueritas habeatur. »Habuerat, inquit, sane illud Domini nostri corpus, doloris nostri naturam, si corpus nostrum id nature habeat, ut calcet undas et super fluctus eat.« Neque nostrum corpus eius esse uult nature, cuius corpus Christi est, neque illud econuerso cuius et nostrum est, non quia non  sit uerus homo sicut et nos sed quia non uitiosus naturaliter sicut nos. Quod apertius in sequentibus monstrat. »Homo, inquit, ille de Deo est, habens ad patiendum quidem corpus, et passus est; sed naturam non habens ad dolendum, nature enim proprie ac sue corpus est.« Et paulo post: »Habuit enim corpus, sed originis sue proprium, neque ex uitiis humane conceptionis existens.« Et infra: »Species, inquit, et ueritas corporis hominem testetur: sed naturas uitiorum ignoret.« Naturas igitur uitiorum ignorauit, quia uitia infirmitatis nostre non naturaliter, sed uoluntarie tolerauit. Unde et alibi: »Demonstrati, inquit, non ambiguum est in natura eius corporis, infirmitatem nature corporee non fuisse, et passionem illam, licet  illata corpori sit, non tamen naturam dolendi corpori intulisse, quia, quamuis forma corporis nostri esset in Domino, non tamen in uitiose infirmitatis nostre esset corpore, qui non esset in origine, quod ex conceptu Spiritus sancti uirgo progenuit, quod, licet sexus sui officio genuerit, tamen non terrene conceptionis suscepit elementis. Genuit enim ex se corpus, sed quod conceptum esset ex Spiritu, habens quidem in se sui corporis ueritatem, sed non habens nature infirmitatem, dum et corpus illud corporis ueritas est, quod generatur ex uirgine, et extra corporis nostri infirmitatem est, quod spiritualis conceptionis sumpsit exordium.«

In his uerbis ostenditur quod Christus ceteris  hominibus uirtute nature prepolleat, et eiusdem nature non sit ut doleat, et causa interseritur, quia scilicet uitiosa nostre originis elementa nesciuit, que origo nos miseros et peccato et pena peccati naturaliter irretiuit. Illi neutrum infirmitas naturalis inflixit, nec sibi queuis molestia, uel in animo uel in corpore contradixit, imo sicut sine peccato et nasci potuit et natus permanere, sic penarum molestias potuit * uel non pati, uel passus, non dolere. Maximus episcopus: »Quod Christus, inquit, esuriebat ut homo, non erat fragilitatis corporee, sed celestis gratie sacramentum.« Et infra: »uideo, inquit, illum esurire, et necessitatem in eo non uideo manducandi.«

24 Quod ergo esuriit uel quidquid aliud sustinuit,  non contradictio, non necessitas, non inuitum fuit uel animi uel corporis detrimentum, sed celestis gratie sacramentum. Quia enim propositum eius fuit hominibus medicine remedium impertire, prout eorum languoribus nouerat expedire, sic in ueritate substantie, uel forme consimilis apparuit eisdem uisibilis, ut habens ab origine miram nature firmitatem ad patiendum tamen que infirma sunt, inclinaret misericorditer uoluntatem, habens ex natura  ut posset passionibus non grauari, habens ex uoluntate ut compatiendo posset infirmantibus suffragari. In hoc quippe corpus eius uel animus a nostro differebat, quod sua eum infirmitas dolere non cogebat; sed quia eius dolor nobis necessarius existebat, nobis non sibi dolorem uoluntarium sufferebat. Sicut enim potuit non dolere si uoluit, sic potuit et dolere cum uoluit: uoluit autem quando uel quantum nobis necessarium uidit esse, qui non tam dolere uenerat quam prodesse. Ille ergo non doluit nisi uolens, ego autem doleo etsi nolens; et ideo etsi mihi consimilis propter assumptam humane substantie ueritatem, longe tamen fuit dissimilis, per nature, de qua loquor, mirabilem firmitatem. Quam eius firmitatem et meus Augustinus commendare  uidetur, cum super Ioannem  de turbata eius anima loqueretur. »Non est, inquit, ullo modo dubitandum, non eum animi infirmitate, sed potestate turbatum, ne nobis desperatio salutis oriatur, quando non potestate sed infirmitate turbamur.« Ille ergo potestate, nos non potestate sed infirmitate. Mira distantia, de qua et statim subiungit  : »Ineffabili, ait, distantia, uniuersum genus humanum animi fortitudine superabat, nunquid eadem prorsus, qua et nos infirmitate corporis laborabat? Imo, ut extimo, sicut animi, ita et corporis fortitudine a nobis differebat, quam differentiam sua ei munda conceptio conferebat, que sicut noua exstitit, cursum nesciens ceteris hominibus naturalem, sic ei nouo genere firmitatem contulit singularem.«

 Infirmum quidem corpus eius fuit, in eo quod pati potuit et dolere, quam infirmitatem resurrectionis gratia uoluit abolere, sed firmum fuit, quia carens natura uitiosa, uel uitio naturali, quam firmitatem ex conceptione traxerat spiritali. Propter illam infirmitatem, que tam potestate quam uoluntate est assumpta, et gloriose resurrectionis beneficio est consumpta, passibilis et mortalis fuisse ueraciter predicatur, et eum languores nostros et infirmitates portasse plagas Isaias propheta protestatur .

Propter illam uero firmitatem, que ei accidit ex natura, quam ei non concupiscentialis, sed spiritualis contulit genitura, uniuersum genus humanum  superasse ineffabili distantia perhibetur, ita ut super ea expauescens diabolus miraretur. Hanc enim distantiam, sicut Leo papa dicit  , et diabolus uoluit explorare, cum post ieiunium, Christus ausus est attentare. »Expauescens, inquit, in eo quadraginta dierum noctiumque ieiunium, explorare callide uoluit, utrum hanc continentiam donatam haberet, an propriam: ut non metueret deceptionum suarum opera resoluenda, si Christus eius esset conditionis, cuius et corporis.« Continentiam quippe qua diebus quadraginta Christus, nichil comederat, non sicut Moyses et Elias donatam recens receperat, seb ab  origine propriam, id est naturalem habuerat: quid etsi corporis nostri erat, nostre tamen conditionis non erat, quia, sicut nichil in origine uitiosum, sic in opere nichil sibi repugnans uel contrarium sentiebat. uerum cum nostram in se certi causa mysterii esuriem recepisset. gauisus est diabolus, quod signum in eo nature passibilis inuenisset, et putans cum eius esse conditionis, cuius et corporis, tandem et deceptionum suarum tendiculas procaciter obiectauit, sperans posse decipi quem esuries uerum esse hominem demonstrauit. Cuius spes et deceptio, nil quod sperauit est adepta, imo ab eo quem decipi posse credidit, est decepta, quia in quo inuenta est affectio esuriendi, in eo nulla inuenta est necessitas comedendi, quia, sicut potuit, cum uoluit, esuriem  sustinere, sic ad eam remouendam nullo cibo inuentus est indigere. Cognito itaque et illum uerum esse hominem qui esuriebat, et non nostre infirmitatis hominem qui cibo non egebat, admirans diabolus et confusus recessit, et ad ministrandum ei angelorum exercitus letabundus accessit. Eapropter Athanasius de passionibus Christi loquens, non eas imbecilli nature uel naturali imbecillitati, sed potius ascribit uoluntati, sciens et firmissime tenens eum et doluisse, et non naturaliter sed uoluntarie doluisse. »Pro nobis, inquit, dolet, non et doloris nostri dolet sensu, habens in se doloris corpus, sed non habens naturam dolendi;« et infra; »Non est, inquit, uiuificaturi fiere, neque glorificandi dolere, et tamen uiuificat qui fleuit et doluit.« Hic  aperte fatetur eum et flesse et doluisse, quamuis hoc eius non fuerit, id est, quamuis ex necessitate uel natura non ei acciderit. »Ascribe, inquit, infirmitatem: si illi necessitas est et natura et si ibi uis est  . In Christi passionibus necessitatem, naturam, uiolentiam non uult esse, sed quidquid sustinuit, uel doluit, uoluntatem, sacramentum, potestatem, triumphum dicit esse. »Quis, rogo, ait, furor est totum hoc ad contumeliam imbecillis rapere nature, quod 25 et uoluntas est, et sacramentum, quod et potestas est et triumphus.«

Nulla iam dubietas relinqui uidetur, quin iste fateatur Christum doluisse, et ex uoluntate doluisse, eum nos naturaliter insitum habeamus ut non ex  uoluntate, sed ex necessitate penaliter doleamus. In quo, ut uidere uideor, cum ceteris sane sapientibus sentit, et ab eo fides recte credentium non dissentit: que dicit Christum »uirum dolorum« iuxta Isaiam , sicut et uos optime scribitis exstitisse, et cum carne nostra, nostras affectiones sine peccato ex uoluntate suscepisse. Quocirca miror summopere quare huius lectionem esse inutilem extimastis, imo respuendam tanquam fidei contrariam indicastis: quod nequaquam, ut estimo, tam libere fecissetis, si ei paulo diligentiorem operam dedissetis. Etsi enim ibi aliquid inuenitur quod per  se consideratum debet forsitan accusari, potest, nisi fallor, consideratis precedentibus uel consequentibus excusari, et ad condemnandum quemuis librum, non est pretendenda duarum uel unius scrupulositas dictionis, sed consideranda totius series lectionis. Nusquam enim simul omnia possunt dici, et sunt nonnulla quibus singularibus potest merito contradici; sed cum omnia pariter attenduntur, que uidebantur respuenda, plerumque presidio circumiacentium muniuntur.

Quod si est illic aliquam sententiam inuenire, que nullo pacto possit ueritatis regule conuenire, nunquid propter illam liber iste est contemnendus, uel potius ab his qui fissam habent ungulam totus, sicut scribitis, respuendus? Nunquid propter unam falsitatem,  que uera sunt reliqua debent a lectione prudentium remoueri, cum Apostolus moneat legi omnia, quod bonum est teneri?  Sed neque ille, ut extimo, fissam habet ungulam, qui cum falso et uerum nouit respuere, sed qui utrumque legens ab inuicem nouit prudenter discernere. Neque hec dixi uel scripsi ut presumerem uos docere, et scabello dignior in hemicyclio residere, sed uestram uolo prudentiam humiliter commonere, ut his que dicta sunt dignetur diligentiam adhibere. Et si ea ueritati posse uiderit conuenire, dignetur affectu beneuolo consentire; si uero cognouerit contra ueritatis regulam quidpiam me sentire, egroto ignoranti uel inscio egrotanti curet et medicinalem  scientiam, et correctionem congruam impertire. Neque enim sic diligo palpationis consentanee blandimenta, ut recusem secantis medici ferramenta, sciens meliora esse diligentis uulnera uel cruenta, quam odientis oscula fraudulenta .

Ad hec ergo que dicta sunt, uolo uos non tacere, sed quod dignum uobis uidebitur, respondere, quia, quidquid dixeritis, mea paruitas non ledetur, si tamen illud ueritas, ueritatem dilectio comitetur. ualete.

Denique postea quam litteras istas composui, et quo claudi solet epistola ultimum ualete apposui, comperi a magistro Gisleberto, Pictauiensi episcopo, quod librum istum, de quo nobis sermo est, scripsit non Athanasius, sicut noster titulus premittitur, sed  Hilarius Pictauiensis, cuius etiam et fides et doctrina commendabilis inuenitur. Nudius enim tertius cum essem Parisius, idemque magister et episcopus Gislebertus mihi colloqui dignaretur, inter loquendum protulit de libro illo quemdam uersiculum: »Sic, ait, inquiens Hilarius de Trinitate.« Quem uersiculum optime recognoscens, statim quesiui si operis illius, de quo ille uersiculus assumptus est, Hilarius ueraciter auctor erat, quia nostri codicis titulus Athanasium preferebat. At ille, ne me error tituli redderet dubium, totius principium operis memoriter duxit ad medium, addens et quoto librorum numero clauderetur, et in quo eorum ille, quem dixerat, uersus haberetur. Que omnia cum huius operis ueraciter esse cognoscerem, addidi querere si totum  idem opus fide dignum debeat iudicari et ille: »Quidquid, ait, in eo continetur dignum est commendari.« Sic per illum et error meus est de auctore huius operis amputatus, et intellectus meus de ueritate eius dogmatis confirmatus. Iterum uale.



EPISTOLA uI. PHILIPPI AD IOANNEM Eiusdem argumenti.

Gaudeo quod etsi aliquid mea paruitas contra uestram prudentiam asseuerat: apud uos tamen, ut dicitis, inconcussa nostra dilectio perseuerat. Scire uos uolo mihi procul dubio notum esse librum nostrum quem legistis, ab Hilario scriptum esse, sicut  audiui postmodum et a nonnullis doctoribus predicari, et in aliorum codicum titulis prenotari. Super cuius que inter nos uersatur questione quoddam mihi rescriptum transmisistis, et quia illud uobis non sufficere uidebatur, alterum addidistis. Que utraque uno eodemque die suscipiens, cum illud quod primo scripsistis perlegissem, et in calce sermonis illud apostolicum inuenissem: »Si quis uult contentiosus esse, nos talem consuetudinem non habemus ;« proposui, fateor, ad illud nichil penitus respondere, ne quasi contentiosus uobis mererer displicere. Cum uero alterum legens, inuenissem etiam in fine: »Hec, karissimi, considerate, et quid super his uobis uideatur, rescribite,«  mutato proposito aliquid 26 uolui uobis rescribere, ne mandatum uestrum tacendo uiderer contemnere.

Miramini, ut dicitis, quod in epistola mea scripsi Apostolum dicere: »Omnia legite, quod bonum est tenete , cum ibi sit »omnia probate .« Sed hoc pro miro nullatenus duceretis, si Hieronymi ad Pamachium et Oceanum epistolam memoria teneretis. In ea enim« Apostolus, inquit, precipit omnia legentes, que bona sunt retinentes.« Cum autem Apostolus legi mandet omnia, que bona sunt teneri, uos tamen librum Hilarii in quo multa dici perfectissime non negatis, respuendum penitus hesitatione postposita iudicatis, pro eo quod eum in aliquibus reprehensibilem estimatis. Librum etiam quem idem Hilarius super Mattheum scribit,  propter quasdam sententias que in eo, ut dicitis, uel false uel scrupulose sunt, non probatis; ex quo datis intelligi quia, sicut id quod falsum est, sic illud quod scrupulosum est reprobatis. Ad quod apertius demonstrandum subiungitis: »Abundant catholici simplices libri, ut iure scrupulosi propter offensam debeant euitari, cum dicat Apostolus: »Nemo uos seducat in subtilitate sermonis .« Patet quia simplices libros, id est ad intelligendum planos et faciles, uultis solummodo lectitari, scrupulosos uero, id est subtiles et difficiles, euitari, ne scilicet in illam seductionis offensam incurratur, a qua sibi precauere Colossenses Apostolus uel iubet, uel hortatur. uerum Hieronymus nec ea legi uetat in quibus est aliquid arguendum aperte falsitatis,  si tamen ibi pariter inuenitur utilitas ueritatis, imo libros etiam Origenis, quos in multis esse reprehensibiles cognoscebat, et legebat frequentius et legentes nullatenus arguebat. »Origenem, inquit  , propter eruditionem sic legendum arbitror quomodo Apollinarem et nonnullos ecclesiasticos scriptores, ut bona eorum eligamus, uitemus contraria.« Sed esto. Libri Origenis uel quilibet huiusmodi respuantur, ne falsa pro ueris astruendo in errorem simplices inducantur: et quantum iuuerit eruditio inuente ueritatis, tantum, imo plus noceat non intellecte seductio falsitatis. Nunquid etiam debent que scrupulosa et subtilia sunt euitari, uel forte lecta et non intellecta inconsulto iudicio reprobari eisque pro uitio ipsa scrupulositas et subtilitas imputari,  et non inde multo potius multoque reuerentius honorari? Quis unquam hoc apostolus, quis uir apostolicus uel dixit uel scripsit? ut uidelicet libri simplices legantur, secrupulosi uero et subtiles iure propter offensam, ut scribitis, non legantur? Cum in subtilitate sermonis Colossenses non seduci Apostolus premonebat, nunquid eos ad hoc inducere cupiebat, ut legere scripta scrupulosa et subtilia recusarent, simplicia tantummodo lectitarent? Hoc nimirum non uidetur lectionis illius series continere, ut intendat eos a lectione subtilium remouere, imo in ea sollicitum se ostendit Apostolus, ut Colossenses plenius instruantur ne quasi rudes et simplices a pseudoapostolis subtiliter loquentibus seducantur. »uolo, inquit, uos scire qualem sollicitudinem habeam  pro uobis, et pro his qui sunt Laodicie, ut consolentur corda ipsorum instructi in caritate, et in omnes diuitias plenitudinis intellectus, in agnitione mysterii Patris Christi Iesu .« Qui ergo studet eos in omnes diuitias plenitudinis intellectus instruere, ut mysterium Dei Patris, quod est »uerbum caro factum ,« possint agnoscere, non uult eos lectione librorum simplicium esse contentos, sed in his qui abscondita Dei Patris mysteria continent sic intentos, ut hereticorum possint argumentationibus resistere, et subtiles eorum tendiculas librorum subtilium sententiis fortioribus destruere. Propter quod subiungit: »Hoc autem dico, ut nemo uos decipiat in subtilitate sermonis .« Et  paulo post: »uidete ne quis uos decipiat per philosophiam et inanem fallaciam .« Et supra: »Non cessamus. inquit, pro uobis orantes et postulantes, ut impleamini agnitione uoluntatis eius in omni sapientia, et intellectu spirituali .«

uult Apostolus Colossenses in omni sapientia et intellectu spiritali proficere, legendo et intelligendo subtilia, subtilibus argumentis prudenter resistere, alioquin frustra uel hanc illis, uel alias aliis epistolas scriptitaret, si non scrupulosa et difficilia et legi et intelligi peroptaret. Plerumque etenim tam subtilia scribit, ut non facile nisi a sapientibus et spiritalibus capiantur, plerumque tam scrupulosa, ut  multi non capiendo, in errorem precipites seducantur, sicut et ipse ad Corinthios uidetur intimare, et in sua Petrus Epistola manifestius demonstrare. Ad Corinthios: »Si quis, ait, uidetur propheta esse aut spiritalis, cognoscat que scribo uobis .« Et Petrus: »Sicut, ait, et carissimus frater noster Paulus, secundum datam sibi gratiam scripsit uobis, sicut et in omnibus epistolis loquens in eis de his, in quibus sunt quedam difficilia intellectu, que indocti et instabiles deprauant ad suam ipsorum perditionem .« Si scrupulosa et subtilia iure propter offensam, ut scribitis, euitantur, quare Paulus scribit ea que non nisi a sapientibus et spiritualibus cognoscuntur, et in quibus indocti et instabiles erroris scrupulum patiantur?

 Ipse quoque Dominus iehsu Christus in Euangeliis tam subtiliter loquitur, ut nec apostolici capiant sermonis eius subtilitatem, unde et aliquando aspere illorum increpat tarditatem. »Adhuc, inquit, et uos sine intellectu estis?«  27 Tam scrupulose loquitur, ut nonulli exhorrescant, sermonem eius duritie intolerabilis arguentes, et ab eius consectatu, resiliant obiectum explanare scrupulum non ualentes. »Multi, inquit, audientes ex discipulis eius dixerunt: Durus est hic sermo; et abierunt retro: et iam cum illo non ambulabant .« Et apud Mattheum : »Scis, inquiunt, quia Pharisei audito uerbo scandalizati sunt?« Licet autem apostolicis et euangelicis litteris tanta  subtilitas, tantus inesse scrupulus cognoscatur, non est tamen consilii ut propter eorum offensam lectio respuatur, imo ei necesse est multo diligentius insistatur, et querendo et pulsando prudens lector competentem illius intelligentiam assequatur.

Sic et scripta Hilarii, quamuis scrupulosa, quamuis subtilia, non tamen, ut estimo, debent contemptibilia iudicari, eorumque lectio nec a sapientibus, nec a simplicibus penitus relegari, quia utrisque profectum illa non mediocriter ministrabit, dum et sapiens sapienter obscura penetrabit, et simplex foris remanens humiliter eadem salutabit. Unde miror quod eadem scripta condemnare uestra prudentia non ueretur, et doctorum tam precedentium quam presentium iudicio non tenetur; qui  succedentes Hilario nullius eum heresis arguerunt, imo eum, prout decuit, dignis laudibus extulerunt. Hieronymus cum in libro De uiris illustribus Hilarium ad medium duceret, et quos ille scripserat singillatim libros exprimeret, istius de quo nobis sermo est libri uidetur inter ceteros et pre ceteris mentionem fecisse, et nec isti nec ceteris notam heresis impressisse. »Hilarius, inquit  , urbis Pictauiorum episcopus, Phrygiam relegatus, duodecim aduersus Arianos confecit libros, et alium librum de synodis quem ad Galliarum episcopos scripsit, et in Psalmos commentarios; est eius et ad Constantium libellus, et alius in Constantium, et  liber aduersus ualentem et Ursatium, historiam Ariminensem et Seleuciensis synodi continens, et liber hymnorum et mysteriorum alius, et commentarii in Mattheum, et tractatus in Iob, et alius elegans libellus contra Auxentium, et nonnulle ad diuersos epistole. Aiunt quidam scripsisse eum in Cantica canticorum, sed a nobis hoc opus ignoratur.« Texens Hieronymus catalogum librorum Hilarii, nullum eorum presumpsit condemnare, qui tamen in eodem libro multorum aliorum opuscula non timet reprehensibilia demonstrare, et istorum notam forte non tacuisset, si indutus uestro sensu, tam detestabilem eis inesse peruidisset. Hunc enim eius librum quem respuendum sine preiudicio iudicatis, sibi ipsi quibusdam in locis esse contrarium  affirmatis, quia uidelicet dicit et Mariam corpori Christi originem non dedisse, et tamen eidem concipiendo maternum officium impendisse; dicit et ipsum Christum uulnera, crucem, mortem ad ultimum pertulisse, et tamen sine naturali sensu pene uim pene in se deseuientis excepisse. Quorum duo media recte fidei dicitis conuenire, primum uero et ultimum ueritati penitus contraire.

Et quoniam hec omnia non sibi esse contraria estimaui, et quomodo ueritati conueniant in alia ut potui epistola demonstraui, dicitis quod eiusmodi demonstrationem non feci congruenter, sed scripta falsitatis ad regulam ueritatis detorsi uiolenter. Maria enim, ut scribitis, materialem originem  corpori Christi dedit, non uitium, et quasi admirando subiungitis: O quam differunt Maria et uitium! quorum alterum pro altero me dicitis posuisse, dum originem, quam uitium non dedit, Mariam assero non dedisse. Ad hec ego:

Scio quidem quia satis differunt uitium et Maria, et ego nec Mariam pro uitio, nec uitium posui pro Maria: sed, si lege nostra omnium operaretur uitium in Maria, id operari non improprie diceretur Maria. Quod enim in carne concupiscentia carnalis operatur, operati caro non immerito reputatur; et quod agit caro dum, uelit nolit, homo carnalibus concupiscentiis inflammatur, id se homo agere sermone ueridico protestatur: »Non enim, inquit Apostolus, quod uolo bonum, hoc ago; sed quod  odi malum, illud facio .« Constans Apostolus ex spiritu et carne, sic illos diuersa uidebat operari, ut alterum alteri sentiret obluctari, et agere carnalia se dicebat propter blandimentum ingenite uoluptatis, et odisse tamen illa, propter spiritalis renisum uoluntatis. Quod si suum esse dicit quod caro carnaliter delectatur: cui tamen delectationi spiritus qui melior pars est eius reluctatur, quanto rectius et proprius suum esse diceret hunc affectum, si eumdem sopito spiritu perduceret ad effectum! Tunc enim proprie possunt carnis opera nostra dici, cum eis non sentimus obuiante spiritu contradici, cum concepte concupiscentie sic habenis laxioribus indulgetur, ut per carnalem copulam, quamuis legitimam, consummetur. Sed  non sicut carnalia, sic et spiritualia opera nostra dicere uel possumus uel debemus, quoniam a nobis eadem non habemus, imo Dei donante spiritu, et affectum et effectum spiritualium operum obtinemus. Ideo non tam nostra quam eius sunt, cuius dono et gratia ea nos obtinere memoriter retinemus.

Quia igitur a conceptione Christi omnis prorsus carnalis concupiscentia relegatur, 28 non incongrue Maria illius carni dedisse originem abnegatur: quam dedisse tunc nimirum proprie diceretur, si ad concipiendum propria concupiscentia duceretur. Et quia eamdem conceptionem superueniens in uirginem Spiritus operatur, recte origo huius carnis eidem Spiritui assignatur; et ipse non immerito auctor huius originis affirmatur, cuius dono et opere  uirgo manens et permanens mirabiliter fecundatur. Sic illi sancto corpori non Maria, sed Spiritus dedit originem, dum et illa in concipiendo naturalem et propriam non sensit libidinem, et iste operando, parituram uenit in uirginem; illa uirum nesciens nulla carnis pertulit incentiua, que lege miserabili nostrorum sunt conceptuum primitiua; iste largitate mirabili sua illi contulit donatiua, naturali cessante uitio, huius mirabilis conceptus expletiua. Nec tamen per hoc abnegat quin materiam ministrauerit sementiuam ex qua sibi Dei sapientia edificauit corporis officinam, ut non aliunde, non de nichilo illam sibi credatur exstruxisse, sed in utero et ex utero uirginis corpus ueraciter assumpsisse.  In qua assumptione quidam, sicut presens audiui, scrupulum patiuntur, qui diuinis litteris eruditi pro constanti defendere moliuntur quod, etsi Christus in utero, et ex utero uirginis carnem sumpsit, illam tamen particulam ex qua nos alii concipimur, non assumpsit. Horrent enim uel credere uel dicere quod illam carnem liquidam quam physici uel semen uel sperma nominant, in uirgine Christus assumpserit, et non potius aliam sanctiorem uel saltem digniorem in eadem elegerit; tanquam non conueniat corpori tam precipue sanctitatis, ut conceptum sit ex illa communi materia nostre omnium uilitatis. Denique fides, ut putant, non exigit ut ex semine uirginis Christus conceptus asseratur, sed ex carne conceptum uirginis necesse est eum  quisque Catholicus fateatur, multoque credibilius, multo esse conuenientius ab illis estimatur, ut non illam, sed aliam assumpsisse carnis particulam uideatur. In qua estimatione quantum Christo deferunt, tantum uirgini uidentur derogare, et matris iniuriam certum est in filium redundare, et neutrum eorum dignis possunt laudibus bonorare qui alteri non uerentur honores ingratos arrogare.

Ex quo illam uirginem angelus Gabriel salutauit, ex quo facta salutatione, »uirtus illi Altissimi obumbrauit ,« tam eam ineffabilis gratia permundauit, totam permundatio mirabilis mirabiliter honestauit. Et sicut nostra caro tam solida quam liquida, peccati et dedecoris accusatur, quia legi spiritus a lege membrorum penaliter repugnatur,  sic posteaquam dictum est uirgini: »Spiritus sanctus superueniet in te ,« illud Salomonis completum est: »Tota pulchra es, amica mea, et macula non est in te .« Carnem ergo uirginis sementiuam existimo dedecoris nil habere, nil maioris decoris alteram illi proximam obtinere, quin ex ea que ad formandos conceptus a principio est diuinitus ordinata edificet congrue domum suam sapientia humanitus incarnata. Propter illam quam accepit materiam ex Maria, dici potest ex ea Christus carnis originem habuisse; propter operantem in ea Spiritum, recte dicitur non ex Maria, sed ex Spiritu originem accepisse. Unde dictum est: »Quod enim in ea natum est, de Spiritu sancto est .«

 Quod autem in passione dicit eum Hilarius non doluisse, quomodo intelligi debeat in eodem libro multis locis determinat: et ego satis superque in alia epistola notum feci, etsi nondum uestre prudentie satisfeci. Quia enim conceptio illius ab omni tumultu libidinis pacata est et serena, caro eius a nature nostre uitiis longe est aliena; et ideo quod nos in peccatis concepti, naturali patimur necessitate, ille, cuius caro nullo tangitur uitio, quia uitioso caret initio, libera patitur uoluntate. De qua patiendi uoluntate in primo uestrorum quibus nunc respondeo rescriptorum, bene prudenterque sentitis, sed ab eodem sensu ut uidetur in altero dissentitis, dum in illo scientie Hilarii prout  iustum est concordatis, in altero uero, nisi fallor, longe contraria predicatis. In primo enim me pro nichilo dicitis laborare, quod uerbis multiplicibus enitor demonstrare id quod in Ecclesia quiuis simplicissimus satis nouit, et cuius assertio eruditum quempiam non permouit. Unde etiam quasi aliquantulum uos offendo quod pergameni plusquam necessitas sit expendo, dum longis sermonibus hoc ostendo, quod posset intimari plurima non loquendo. Dicitis enim: »Quod autem pergamenum expenditis in docendo, quod non necessitate, sed uoluntate passus sit, pro damno uestro doleo, cum quiuis simplicissimus in Ecclesia hoc nouerit.« Bene uestra prudentia hoc in loco, et intelligit et fatetur quod Christus ad patiendum  necessitate coactitia non urgetur, sed uoluntate libera sic mouetur, ut inde a nullo uel simplicissimo dubitetur. Contra quod si quis sentire presumpserit, arguetur, sicut consequenter eadem uestra prudentia confitetur. Ait enim: »Ceterum quicunque contra hanc fidem senserunt, seu Augustinus, seu Hilarius, seu quilibet alius, aut errorem ipsum ante mortem correxisse credendi sunt, aut infideles permansisse.«

29 Cum igitur in passione Christi uoluntas et non necessitas habeatur, et qui contra hanc fidem senserit sicut recte scribitis reus erroris teneatur, miror quare in alio rescripto contra hanc assertionem  uenire non timetis assignando necessitatem Christo patientis, quam sic ab eo antea remouetis. Dicitis enim: »Nos ergo in Christi passionibus et uoluntatem, et sacramentum et potestatem, et triumphum, et ea que liber uester uobiscum abnuit, necessitatem, naturam, uiolentiam, sed hec etiam uoluntaria uolumus esse.« Illic dicitis Christum non necessitate, sed uoluntate passum esse, hic autem in eius passionibus necessitatem uultis esse; quod qualiter sibi conueniat, fateor incognitum mihi esse, nisi forte intelligitis necessitates duas esse, et unam earum illi patienti Christo esse, alteram uero eius passionibus non inesse. Sed nec sic uideo quomodo possit stare, quod in hoc uersiculo uultis irreuocabiliter affirmare, dum non aliquam aliam quam forte  intelligere poteratis, sed eam necessitatem quam liber noster nobiscum abnuit nominatis. Illam quippe necessitatem seu uiolentiam, de quibus Hilarius loquitur, in Christi passionibus estimo non fuisse, in quibus uoluntatem, potestatem tam idem Hilarius quam uos dicitis exstitisse, quia quod libera Christus pertulit uoluntate, non pertulit utique necessitate; et ad id quod potestatis imperio libens egit, profecto eum uiolentia non cegit, quia et necessitas uoluntati et uiolentia preiudicat potestati.

Passus itaque sputa, colaphos, uulnera, crucem, doluit quidem uoluntate, posuit animam potestate, quia etsi hostes ei eiusmodi contumelias intulerunt, non tamen eum dolere uel mori necessario cegerunt,  et ad hec peragenda non preualuit impetus iniurias inferentis, sed potestas uoluntaria sufferentis. Sic etiam perturbationem anime, sic esuriem corporis potestatiua suscepit uoluntate, uel uoluntaria potestate, habens spiritalis munere conceptionis inolitum, ut posset talibus non grauari contra morem nobis expertum et solitum, nisi id nostra exigere infirmitas uideretur, ut uerus homo humanis affectionibus probaretur, et cum patientibus patiens, salutaris nobis medicus haberetur.

Quod ergo quadraginta diebus potuit ieiunare, non miraculo  , ut scribitis, sed proprie uirtuti debemus assignare, ne Moysi aut Elie parem eum nostra iudicet hebetudo, quorum et conceptio longe dissimilis, et humane nature longe dissimilis fortitudo.  uos quidem illum, et post ieiunium necessario dicitis esurisse, et post esuriem, si non comederet, necessario defecisse, nisi forte hec grauamina uellet miraculi beneficio remoueri, cuiusmodi miraculum in Moyse quoque et Elia et quibusdam aliis possumus intueri. Dicitis enim: »uere homo uere doluit, habens naturam ut nisi manducaret, deficeret; mergeretur si super undas ambularet; moreretur si crucifigeretur, nisi miraculo id non fieri uellet, quorum quedam in aliis quibusdam ipse quoque operatus est, ut in Elia et Moyse, Petro et Mauro.« Et infra: »Fortitudinem ieiunandi diutius Christum non natura, sed miraculo dicimus habuisse; cessante  enim miraculo statim natura esuriit.« Mirabile istud miraculum, quo donante quadraginta diebus a cibis Christus potuit abstinere, quo cessante non potuit natura diutius inediam sustinere; quin et esuriem infirmitate necessaria pateretur, et esuriens, nisi comederet, deficere cogeretur. Si ergo cessante miraculo statim ut dicitis natura esuriit, quare, queso esuriens non comedit, uel non comedens non defecit? Legitur enim et post ieiunium esurisse : et tamen esuriens non legitur comedisse, nec inuenitur non comedens defecisse. Debuit autem uel post ieiunium esuriens comedere, uel non comedens deficere; sed, ut dixi, et esuriens non refecit, et non reficiens non defecit. Necesse est igitur ut dicatis uel miraculum non cessasse, uel  ope miraculi Christum nullatenus ieiunasse, quia si iuuante miraculo ieiunauit, et cum esuriret, idem miraculum iam cessauit, fatebimini eum post esuriem necessario defecisse, cum nusquam eum esurientem legatis comedisse. Sed hoc fateri nefas est. Si autem miraculum non cessauit, quomodo eum dicetis esuriem pertulisse, cum nonnisi cessante miraculo naturam eius dicatis esurisse? Ad euitandum igitur ea que possunt inconuenientia sic opponi, uellem mihi melius miraculum hoc exponi, quia tantis mihi uidetur obscuritatibus inuolutum, ut illud non peruideam nisi a uobis fuerit absolutum.

Aliter quidem, ut putabam, Christus, aliter Petrus uel Maurus super undas liquidas ambulauit.  Aliter etiam Christus, aliter Elias uel Moyses ieiunauit, quia illi natura infirmi et graues nichil tale per se facere potuerunt, et ideo uirtute non sua, sed alterius hoc egerunt. Quod ut de illis unum accipiam, Petrus in se, et de se ueraciter sentiebat, cum uiso super mare Christo, sapienter et humiliter aiebat: »Domine, si tu es, iube me uenire ad te super aquas .« Ac si dicat: Non mea, sed tua uirtute, natura mea super mare liquidum ambulabit, eamque non si iussero, sed si tu iusseris, onus inolitum non grauabit. Illo ergo iubente, iste super illud intrepidus ambulauit, et attendens quis quid ageret, cum uideret uentum ualidum 30 trepidauit. Et infirmatus fide, iam ad ima naturali grauedine descendisset nisi potentem manum Christus illi misericorditer  extendisset. Aliter igitur, ut dixi, Petrus, aliter Christus super elementum liquidum ambulauit, quia Petrum impropria, Christum uero uirtus propria sustentauit. Quam nimirum uirtutem ex eo sibi contraxerat, quod naturam humanam uerbum sibi Deus assumpserat, conceptione quidem spiritali, in utero uirginali: cuiusmodi assumptionem nec ante, nec postea expertus est alter homo; et ideo nec ante, nec postea inuentus est talis homo.

Quia enim illam eius naturam talentum iniquitatis plumbeum non depressit, sed in nube leui de spiritu conceptus mirabiliter huc accessit, unda maris sub illius uestigio a tenore continuo non recessit, et  illum ambulantem hiatu fluido non demersit. Quia enim a regula sanctitatis, illius uel origo uel conceptio non dissensit, nullum Creatoris elementum, dum hic uiueret, contrarium sibi sensit, sed tale corpus habuit, ut esset libere uoluntatis, esset et per omnia uoluntarie potestatis. Potuit ergo si uoluit non dolere, potuit, cum uoluit, et dolere: doluit autem, cum nobis dolentibus uoluit medicinaliter condolere; non doluit, cum uoluit suum ingenite uirtutis priuilegium obtinere.

Posse autem dolere, quedam infirmitas est; non posse non dolere, maior infirmitas est. Et illa quidem prima nobis cum Christo est communis, a qua et nos et ipse post resurrectionem est immunis, cum iam infirmari nostra, siue illius, non potest  ualitudo, et hec impossibilitas non imbecillitas, sed consummata est fortitudo. Hac infirmitate, que est posse dolere, Christus et potuit et uoluit humanos dolores sustinere: propter quam uir dolorum, et sciens infirmitatem ueraci uaticinio prophetatur , et crucifixus ex infirmitate solemniter ab Apostolo predicatur . Illa uero infirmitas, que est non posse non dolere, nobis tantum credenda est naturaliter inherere: qua pressus et oppressus non potest non grauari quisquis nostrum super terram, uel uno die conceditur demorari. Christus autem, ut estimo, non debet estimari quod uiuens in hac uita non posset non turbari, quia cui erat incomparabilis et corporis et animi sanctitudo,  profecto eorumdem erat et incomparabilis fortitudo. Unde meus Augustinus  : »Ineffabili, ait, distantia uniuersum genus humanum animi fortitudine superabat.« Hec est illa fortitudo, qua a nobis omnibus ineffabiliter differebat, quod cum more nostro ineuitabilis turbandi necessitas non tenebat, sed cum uigore nature incolumis uitare posset omnes humanos cruciatus, tamen uoluntaria potestate pro salute nostra omnium est turbatus. Unde premittit  : »Non est, inquit, ullo modo dubitandum, non eum infirmitate animi, sed potestate turbatum.«

Non uult Augustinus a quoquam fidelium dubitari quod Christus infirmitate animi non compulsus est perturbari, a cuius perturbatione sic animi relegat  infirmitatem, ut eidem uoluntariam attribuat potestatem. uos autem, ut iuxta sensum uestrum possit ille uersiculus expediri, particulam que est »tantum« uultis illic incongrue subaudiri, et quod ille dicit »turbatum Christum non infirmitate animi, sed potestate;« uos dicitis non infirmitate tantum, sed etiam potestate. Miror quomodo Augustinus illud »tantum« apponi debere uel non uidit, uel forte uiderat, sed inuidit, et qui alibi ad exponendum Euangelium in uerborum copia plurimum se diffudit, miror quare hic subtrahendo unam particulam, sensum littere sic confudit. Sed si diligentius uelitis illius seriem lectionis attendere non hoc mihi  uel ante, uel postea uidetur ostendere, sed sicut nobis perturbandi aufert animi potestatem, et solam infert infirmitatem, sic illi econuerso infirmitate sublata uoluntariam attribuit potestatem. Cum enim dixisset: »Non est ullo modo dubitandum, non eum animi infirmitate, sed potestate turbatum,« subiunxit: »Ne nobis desperatio salutis oriatur, quando non potestate, sed infirmitate turbamur.« Nimirum cum hic diceret nos infirmitate turbari non potestate, non addit »tantum« et illic cum diceret Christum potestate turbari non infirmitate, non etiam apposuit »tantum.« Neque hic igitur, neque illic, ni fallor, censuit apponendum, et ideo et hinc et illinc estimo remouendum. Quod si illic uultis apponi, et hic etiam apponendum uidetur, et  ita non mediocris absurditas orietur, ut sicut illum turbatum dicitis tam infirmitate quam potestate, ita et nos turbari asseramur tam potestate quam infirmitate. Quod utrumque abnegat Augustinus.

Quod si uobis complaceret utramque illam super Ioannem diligentius reuoluere lectionem, ubi facit idem Augustinus de Christi perturbationibus mentionem, uidelicet cum uel de turbata eius inuenitur anima disputare, uel de turbante semetipsum cum disponit Lazarum suscitare , uideretis, ut estimo, quod a nullo qui recte sapiat dubitetur, quin Christus non infirmitate necessaria, sed potestate uoluntaria perturbetur. In illo etiam Maximi uersiculo: »Quod Christus esuriebat ut  homo, non erat fragilitatis corporee, sed celestis gratie sacramentum,« ad id quod dictum est, non erat fragilitatis corporee, subaudiendum dicitis »tantum« ut illa esuries 31 non sit fragilitas corporea tantum, sed etiam celestis gratie sacramentum.

Quocirca sicut de Augustino, sic et de Maximo non sufficit admirari, quia illam subtrahendo particulam, intellectum littere uoluit obscurari, et quomodo preterea contigit in hoc ambos pariter conuenire, ut illam unam eamdemque particulam in his uellent uersiculis subaudire? Sed nec iste nec ille illud »tantum« uel apposuit uel , censuit apponendum, et ideo nec a nobis, eisdem est uersiculis inserendum, quia sicut Augustinus dicit Christum  infirmitate animi turbatum non fuisse, sic et eum non fragilitate corporea dicit Maximus esuriisse; et quoniam esuriit uoluntaria potestate ad nostre omnium salutis adiumentum, dicit illam esuriem esse celestis gratie sacramentum. Teneo autem et tenui, et in posterum uolo memoriter hoc tenere, quod tamen quasi nescium uestra me gratia dignatur edocere, mortem scilicet Christi et cetera que testante Scriptura, uel egit humanitas uel uoluit sustinere, et uera esse ad litteram et sacramentum nostre salutis continere, ut nec littera sacramento preiudicet spiritali, nec sacramentum spiritale sensui litterali. Scio igitur quia turbata est anima eius;  et turbauit semetipsum; lacrymatus est coram Iudeis , uidens ciuitatem Ierusalem, fleuit super eam , cum ieiunasset quadraginta diebus et quadraginta noctibus postea esuriit , fatigatus est ab itinere , exhilaratus est spiritu , tristata est anima eius , tentus, crucifixus, mortuus est . Sed hec omnia potestate uoluntaria, non, sicut scribitis, necessitate et uiolentia, non quod non posset sine istis iter uite presentis pertransire, sed quia uidit ista nobis itinerantibus expedire. Non quod eum opprimeret nobis ingenita grauis et noxia naturaliter ualitudo, in quo totius diuinitatis habitat corporaliter plenitudo , sed ut ei deuinciri arctiori dilectionis uinculo studeremus, cum  nostras eum uoluntarie suscepisse molestias cerneremus. Non quod a nobis ineffabili distantia, tam corporis quam animi fortitudine non differret, sed ne putaretur non misereri nostri, si nostras miserias non sufferret.

Suscepit igitur Deus hominem cum uoluit, susceptus homo sustinuit que uoluit, ita ut iras persequentium plerumque declinaret cum nondum uellet pati, querentibus se offerret, cum sic esset sue placitum uoluntati. Quod patenter inuenitur Origenes super Genesim demonstrare  , nisi forte uultis huius testimonium reprobare, uel potius uerbis eius illud »tantum« quod supradictum est subaudire, et subaudiendo, tam in hoc, quam ceteris ueritatis  planitiem prepedire. »Sapientia, inquit, ipsa sibi edificauit domum ,« et: »Ipse se humiliauit usque ad mortem ,« et omnia quecunque legeris de Christo, non necessitate, sed sponte facta reperies. uidetis, sicut ab incarnatione, sic et a passione Christi, uel ceteris que de eo leguntur, necessitatem penitus remoueri, et eis uoluntatem spontaneam adhiberi: ut certum sit Origenem Hilario, Augustino, Maximo consentire; uos uero tam ab isto quam ab illis plurimum dissentire.

Sed iam huic Epistole calcem pono ne uobis eius mereatur uerbositas displicere, et pro damno expensi pergameni, compellam iterum uos dolere, quamuis non tam dolendum sit, si in scribendo pergameni plurimum expendatur, quam si scribentibus  digna scribendi peritia subtrahatur.

Hoc propter in clausula diligenter admoneo diligentius uos orare, ut si quid aliter uel sapio, uel sapitis, diuina dignetur gratia reuelare, dans nobis et sedere sitienter super diuinarum fluenta Scripturarum, et sitientibus genas turturis, oculos columbarum. Est enim, fateor, necessaria, non fastidiosa satietas ad profunda lectionis diuine, non corrupta facilitas crudelitatis adulterine, non tumens importunitas garrulitatis coruine, sed econuerso inexplebilitas auiditatis ceruine, intemerata castitas fidei turturine, modesta humilitas simplicitatis columbine. In his quidem et iusti scientiam, et sciendi  iustitiam puto sine debito consummari; sed ne diu uos teneam, tenendo displiceam, hic eam decet epistolam terminari. uale.



EPISTOLA uII. PHILIPPI AD IOANNEM. Eiusdem argumenti.

Meas mihi epistolas, quas uobis miseram, remisistis, sed eas primitus tam crebro glossis marginalibus repersistis, ut quasi transire in colorem alterum compellantur, et iam non esse quod fuerant uideantur. Cum enim glossa textui ad hoc soleat superponi, ut possit idem textus non tenebrescere, sed exponi, uestra glossa econuerso illas epistolas obscurauit, et tam pergamenum exterius, quam sensum interius deturbauit. uultis quidem, ut uideo, non solum quod  contra uos, sed etiam quod ad uos dicitur, infirmare, et meum infirmando, uestrum sensum tenaciter confirmare, et ideo pene cuncta corrumpitis mordaci pipere superfuso, sed sufferre diligentis et dilecti uulnera non recuso. Scio enim hoc uos intendere, ut qui recte et salubriter sapere uos putatis, me pauperem et insulsum sapore fructifero condiatis; sed 32 piper uestrum errore aliquantulum amarescit, et, pace uestra dixerim, falsitatis nubilo tenebrescit. Cui si uoluero seriatim per omnia respondere, et a meis litterulis qne obiecta uel iniecta sunt omnia remouere, non potero sufficienter per epistolam hoc implere, sed necesse erit librum, uel libros potius adhibere.

 Ceterum quia scio ad faciendum libros idoneum me non esse, mihique nec otium, nec peritiam presto esse, non omnibus que in me dicitis, sed aliquibus respondere tentabo, et uel refellam ea, uel me saltem aliquatenus excusabo. Cum enim me uideam a uobis grauiter accusari, necesse est accusatum, uel ad modicum excusari, non ut per hoc maioris acquiram meritum sanctitatis, sed ne uos mei causa inconsideratum iudicium incurratis. »Qui iudicat, inquit, fratrem suum, iudicat legem .« Superbie et stultitie meam arguitis paruitatem, qui tamen cordis mei occultam non satis perspicitis ueritatem, et scitis quia quod loro iudicii, tam in melius quam in deterius, potest flecti, utile est et sanctum ad melius potissimum id reflecti. Dixi in epistola mea  . »Si Deo reuelante uestram esse cognouero sententiam per omnia ueriorem, gaudebo consecutus scientiam ampliorem: uestreque perspicacie grates non modicas exhibebo per quas huiusmodi beneficium obtinebo.« Huic uersiculo superposita glossa uestra obloquitur, dicens: »Superba humilitas,« etc. Dico uobis, non est in me tanta superbia ut recusem que recta sunt, uel a uobis audire, uel auditis humiliter consentire; si tamen Deus dignetur mihi intelligendi gratiam impertire, sine quo quidquam boni, nec ego, nec quispiam potest scire. Si autem uel modicam scintillam scientie uestrum mihi conferret documentum, uestroque labore et merito Deus mihi prebere: incrementum,  ut uerum fatear, pro posse meo uestro beneficio responderem, etsi par pari referre non preualens, saltem gratias humiliter exhiberem. Neque enim refert, ut extimo, a quo quis accipiat et percipiat utilem ueritatem, cum illa recte intelligenti suam per se commendet puritatem, nec tam propter doctorem ueritas teneatur, quam propter ueritatem doctor commendabilis habeatur. Itaque tam libenter a uobis perciperem doctrinam ueritatis, ac si mihi loqueretur maioris quispiam dignitatis, quia nec cathedra sublimior doctrinam reddit commendabilem que mentitur, nec inferior eam contemptibilem que uerax et utilis inuenitur.

Quantum recolo, cum scholas iunior discendi gratia frequentarem, et uel conferri uel preferri  quibusque melioribus presumptiuo more scholarium preoptarem, ab his tamen, qui uel etate uel gradu quolibet inferiores se credebant, non contempsi et audire et discere que sciebant, nec adeo tumui superbia, ut attenderem quis cui loqueretur, dum tantum quod audirem commendabile uideretur. Quanto magis nunc, cum religionis habitum gerens iam uel tenuiter incanesco. contra uestram reuerentiam non procaciter intumesco, quam etate, scientia, sanctitate et scio et fateor preeminere, longe infra cuius pedes his tribus gradibus uideo me iacere. Quod ergo uobis respondeo, scitote non fieri superbia, et studio contendendi, sed sciendi amore et gratia colloquendi, ut cum, eius quem diligo  non fruar uel auditu uel uisu corporali, eum saltem et audiam et audito respondeam internuntio litterali. Paulo infra in eadem epistola mea: »Cum attendo, inquam, quia in claustro sacras litteras ab infantia didicistis, et in eadem scientia non mediocriter profecistis, approbandum in eis extimo quod probatis, et suspectum habeo quod econtrario reprobatis.« Super hunc uersiculum uestra glossa: »In claustro, inquit, et alibi, in scholis scilicet, didici; nec iuxta quorumdam presumptionem ipse me docui, sed a magistro Ansello didici, quod non dico ut me commendem, sed ut uos tangam.« Pro hoc dicto, ut extimo, displicere uobis non debui, pro hoc tangi moleste non merui, cum per hoc uestre scientie nil dedecoris inferatur, sed commendationis  plurimum conferatur.

In claustro enim ubi locus non facile conceditur uanitati, sed precipue datur opera sanctitati, ubi die et nocte iustus diuine subditus iussioni, uacat hymnis, precibus, silentio, fletibus, lectioni; ibi, inquam, defecata uite sinceritas permundat intellectum, quo mundato, scientia facilins et efficacius adducitur ad perfectum. uobis autem scientia commendabilis non uidetur, nisi scholarum secularium tumultu fabricetur, tanquam inter eos quos in scholis forensibus, longo tempore certum est erudiri nullus error, nulla possit heresis inueniri. uos indignamini, quia dixi uos in claustro sacras litteras didicisse, tanquam per hoc uidear uobis contumeliam intulisse:  et commendabilius extimatis quod Laudunum discendi gratia requisistis, et in magistri Anselli celebri auditorio resedistis. Sed beatus homo, non qui magistrum Ansellum audiuit, non qui Laudunum uel Parisius requisiuit, sed »Beatus, inquit, homo quem tu erudieris, Domine, et de lege tua docueris eum .« Et: »Audiam, ait, quid loquatur in me Dominus Deus .«

Utinam in claustro sacras ab infantia litteras doctus essem, ut toto tempore uite mee sacris studiis interessem, in domo Dei nutritus a puero ad similitudinem Samuelis, 33 sciendi estuans desiderio ad similitudinem Danielis. Quod quia mihi commendabile uidebatur, ut scilicet in schola religionis quis a puero nutriatur, ideo non putaui aliquam  a uobis mereri lesionem, cum uestram commendans scientiam, claustri potius quam scholarum feci forensium mentionem.

In eadem epistola mea: »uestram, inquam, estimabam diuinis in Scripturis scientiam tam prudentem, et prudentiam tam scientem, ut sicut in eis nil preter ueritatis regulam sentiretis, ita et ipsius ueritatis occulta intellectu lynceo uideretis.« Ad hoc glossa uestra respondens: »Stulta, inquit, estimatio de aliquo huius temporis homine, nedum de me, qui multa adhuc habemus a Deo audire, que non possumus portare modo.« Non estimaui quod omnia nota uobis uel cuipiam presentium habeantur, quecunque in Scripturis sub tegumento littere multipliciter  occultantur, sciens quia multa multi adhuc habent audire, que nondum in presenti conceditur eis scire. Non hoc, inquam estimaui, neque hoc me estimasse uspiam affirmaui, neque hoc me affirmasse quispiam poterit ueraciter affirmare, si uerba mea uelit attentius retractare. Non enim dixi quod omnis ueritatis occulta, uel omnia ueritatis occulta, uideretis, sed ipsius, inquam, ueritatis occulta uideretis. Ipsius inquam, non totius, neque omnia occulta, sed occulta. Quod si alicuius uel aliqua uidetis ueritatis occulta, profecto constat quia uidetis occulta; et cum uideatis ueritatis occulta, non solum alicuius uel aliqua, sed ut plus dicam, multe uel multa, dici non debuit estimatio mea stulta. Hoc enim pie de uobis debuit estimari, quod uidetur rei ueritas demonstrare.  Si autem paulo amplius de uobis estimaui quam rei ueritas habeatur, indignum est ut propter hoc, estimatio mea tam grauiter arguatur; nec stulta, sed forte ignara debuit appellari, que, quod satis non nouerat, pie uoluit arbitrari. Sicut enim de quolibet malum incognitum affirmare est preceps temeritas, sic de iusto quidquam perfectius estimare, pia credulitas: que, quem ueraciter nouit uel iustum uel doctum, extollit amplius et honorat, non more inuidentium, detractionis caligine decolorat.

Sciebam quidem in Scripturarum scientia plurimum uos ualere, et huius, de qua nobis sermo est,  estimaui notitiam uos habere, et ab estimando, nec uolui nec debui sententiam remouere, donec audirem uestram mihi prudentiam respondere. »Lex nostra, inquit Nicodemus, non iudicat quemquam: nisi prius audierit ab ipso, et cognouerit quid faciat . Audito igitur quid de huius Scripture inuolucro sentiatis, cognoui, ut arbitror, non hanc esse regulam ueritatis, ad quod tamen confirmandum tam glossas, quam epistolas fabricatis, et odorem semel imbibitum, ut testa lutea, diutius reseruatis. Quibus glossis uel epistolis et respondi, et adhuc forte plurima responderem, nisi uestram quam diligo reuerentiam pertimerem: que, quia me intelligit sententie sue nullatenus assertorem, uerborum suorum me clamitat uenatorem. Cum enim de regula  fidei disputatio inter nos habeatur, et ad reprehendendum uerba uestra, mea ut dicitis, locutio deflectatur, non uidetur uobis hec mea deflexio proposito conuenire, et ideo non parcitis, obiecto illo pete uersiculo  , me ferire:

   Amphora cepit
Institui; currente rota cur urceus exit?

Sed quoniam uerbis meis, et uos dignamini respondere, ostendendo que quantum ueritatis amatoribus debeant displicere, non debetis, si et ego uestris respondeo, succensere, nec mihi uenatoris uel figuli uitium intorquere, ne hoc ipsum in uos uideamini retorquere. »Beatus, ait, qui non iudicat semetipsum in eo quod probat .« uerumtamen  apud me non amphora, sed urceus institui cepit, et urceus exit, quia non alta sapiens, sed humilibus consentiens, beatum Hilarium non desisto honore debito uenerari, cuius doctrinam audio a sanctis doctoribus commendari. uestra uero amphora, tante confidentie, tante est granditatis, ut eumdem Hilarium arguere non timeat heretice prauitatis, et quia me super hoc suum non inuenit assensorem, eiusdem erroris arguit defensorem. Mihi quippe frequenter obiicitis, quia hereticum facit, non errare, sed errorem defendere, ut scilicet non perseuerem diutius Hilarium excusare, sed uobiscum sentiens, doctrinam eius accelerem accusare.

Sed si erroris defensio facit hereticum, que rogo est heresis damnare Catholicum? »Disperdat, inquit,  Dominus linguam magniloquam « et apud Zacariam inuenitur super amphoram impietas residere, que magna falso loquentibus dicitur presidere, et in medio amphore paulo post eadem impietas est proiecta, et ori amphore massa plumbi protinus est iniecta . Et recte, ne libera diutius feratur impietas, in amphore profunda proiicitur, unde ne possit egredi, os amphore massa plumbi obstruitur, quia sic intra magniloquos plerumque sensus erroneus debacchatur, ut os iniqua loquentium obstruatur. Eadem uero amphora sublata de medio recte confitentium Iudeorum, defertur in terram Sennaar inter medium Chaldeorum, quia  cum fides mundauerit fines ecclesiastice regionis, lingua magniloqua gratanter requiescit in errore confuse Babylonis. uellem ergo ut uestra anphora in urceum uerteretur, uestrum grande principium fine humili 34 clauderetur, ne tanta granditas que damnare Hilarium non ueretur, submota a Catholicis, deputari cum hereticis mereretur.

Hieronymus, de quo dicitis quia si dignum laude librum Hilarii iudicasset, qui laudare nonnullos inuenitur, eum procul dubio collaudasset, non solum uestre sententie non consentit, sed de Hilario longe aliud predicat, aliud longe sentit. Scribens enim ad Paulinum : »Sanctus, inquit, Hilarius Gallicano cothurno attollitur, et cum Grecie floribus adornatur, longis interdum periodis inuoluitur, et a  lectione simplicium fratrum procul est.« Cum dicit enim Hieronymus et Grecie floribus adornari et longis periodis inuolutum Gallicano cothurno sublimari, manifeste iudicat scriptis eius inesse et uerborum floridam uenustatem, et dignam reuerentia occultorum sensuum grauitatem: propter quam et a lectione simplicium procul eadem dicit esse, non quia tanquam reproba indigna sint legi, sed quia tam difficilia, ut a simplicibus non facile possint intelligi. Neque in hoc arguitur scriptoris celsitudo, si scripta cothurnata simplicium non capit hebetudo, sed potius et profunda illius scientia commendatur, et istorum uel probatur humilitas, uel studium excitatur.

Idem Hieronymus ad Amandum presbyterum scribens,  huius libri de quo nunc agimus, non solum non probat lectionem, sed etiam illius facit cum ueneratione debita mentionem, admirans quiddam a se exponendum inquiri, quod in illo potest expositum inueniri. »Miror, inquit, te hoc a me querere uoluisse, cum sanctus Hilarius Pictauiensis episcopus undecimum librum contra Arianos in hac questione et solutione compleuerit.« Inquisitus huius operis liber undecimus hanc questionem, de qua illic agebatur, inuenitur diligentius explicare, ad quam iterum explicandum Hieronymus extimat superfluum laborare, ex quo luce clarius innuit, et hoc opus ab Hilario scriptum esse, et idem Hilario dignum laudis meritum non deesse. Meus etiam Augustinus, ne laudes Hilarii tanquam inuidus premere sub silentio  uideatur, in sexto de Trinitate libro , et ipsius Hilarii et huius operis laudabiliter memoratur. »Quidam, ait, cum uellet breuissime singularum in Trinitate personarum insinuare propria, eternitas, inquit, in Patre, species in imagine, usus in munere. Et quia non mediocris auctoritatis in tractatione Scripturarum, et assertione fidei uir exstitit; Hilarius enim hoc in libris suis posuit,« et cetera in secundo huius operis libro hec Hilarius uerba ponit, que satis elegantia satisque difficilia ducens, Augustinus ad medium sic exponit, ut plane pateat ea, et commendatione intelligentium digna esse, et iuxta Hieronymum a lectione simplicium procul esse. Hec autem sibi assumens Augustinus ipsum Hilarium  non mediocris auctoritatis, et Scripturarum fuisse tractatorem, et fidei asserit assertorem: quod quantum estimo non fecisset, si hoc opus esse contrarium fidei cognouisset.

Sed ad questionem de qua nobis sermo est redeamus, et quid inde doctores sancti sentiant, et quomodo eidem Hilario consentiant, uideamus. Dicit Hilarius necessitatem in Christo passionibus non fuisse, id est eum non sicut nos necessario doluisse, sed dolores nostros ita, cum uoluit, suscepisse, ut posset eas non solum diuina, sed etiam humana tam animi quam corporis fortitudine penaliter non sensisse. Quod contra uos dicitis Christum eiusdem infirmitatis, cuius et nos per omnia excepto peccato naturaliter exstitisse, sed passiones, uel dolores passionum,  operante diuino miraculo, differre potuisse, cessante autem miraculo post ieiunium sicut et nos necessario esurisse, uulneratum necessario doluisse, crucifixum diutius uiuere nequiuisse. Sicut enim operante diuino miraculo quadraginta diebus Moyses ieiunauit, operante miraculo super undas Petrus liquidas ambulauit; cessante autem miraculo, nec ille inediam diu ferre, nec iste graue corpus elemento liquido potuit superferre: ita Christus, ut dicitis, passionum molestiis naturali et propria infirmitate credendus est necessario pregrauari, cum in eo diuinum miraculum destitit operari.

Ubi non satis diligenter perpenditis, natura humana quem locum in rebus habuisset, si, ut creata  fuerat, sine peccati macula permansisset, quomodo humanus animus ad imaginem Dei factus, nec angelis minor uel inferior uideretur, sed eo solus Deus maior et superior haberetur. Qualem animum suscepit Dei Filius cum uoluit humanari, qui animus nullo uitio potuit deprauari, propter quem solo Deo minor fuisse predicatur, propter corpus uero solum paulo minus ab angelis minoratur. Unde Augustinus contra Maximum : »Natura, inquit, humana, qualem naturam Christus humane mentis assumpsit, que nullo peccato potuit deprauari, solus Deus maior est.« Iste ergo animus, qui nullo potuit uitio deprauari, non est credendus humanis affectionibus necessario pregrauari; qui, etsi corpus habuit paulo minus ab angelis minoratum, illud tamen nullo  etiam fuit uitio deprauatum. Et quia corpus quod peccato corrumpitur, non eius animam aggrauauit, sed totum illum hominem spiritalis conceptio leuigauit: idem homo nostras ut nos molestias non creditur coactus pertulisse, sed imperio potestatis, et beneficio uoluntatis 35 pro nobis misericorditer suscepisse. Quod in quarto decimo De ciuitate Dei inuenire potestis euidenter, ubi de quatuor animi affectionibus Augustinus satis disputat diligenter: quas inesse nobis insignis ille peta uirgilius ostendit  , breuique eas uersiculo comprehendit

Hi metuunt, cupiuntque, dolent, gaudentque, neque auras
Suspiciunt.
 Cum de his Augustinus affectionibus- disputaret, et eas etiam in Christo fuisse patenter affirmaret; quomodo et in nobis sint, et in illo fuerint distincte declarauit, et a sensu clare intuentium dubietatis surculum amputauit. »uerum, inquit , ille hos motus certe dispensationis gratia, ita cum uoluit suscepit animo humano, ut, cum uoluit, factus est homo.« Et infra: »Habemus, inquit, has affectiones ex humane conditionis infirmitate: non autem ita Dominus iehsu Christus, cuius infirmitas fuit ex potestate.« Quid euidentius, quid distinctius potest dici? quis contendat huic dicto posse merito contradici?

Suscepit ille, cum uoluit, nostras affectiones certe gratia dispensationis, habemus eas nos ex infirmitate  humane conditionis: habemus, inquam, nos ex ea que nobis naturaliter ingenita est infirmitate, non autem ita Dominus iehsu Christus cuius infirmitas fuit ex potestate. Habemus itaque nos, habuit et ille, sed aliter nos, aliter ille. Habemus nos, quia sic geniti non possumus non habere; habuit ille, quia sic genitus, cum uoluit, se habentem potuit exhibere. Nec solum has animi affectiones, sed etiam corporis passiones non ex humane sicut nos conditionis infirmitate, sed ex misericordie pertulit uoluntate; sicut idem Augustinus in quarto De Trinitate  insinuat dicens: »Mors peccatoris ueniens ex damnationis necessitate, soluta est per mortem iusti uenientem ex misericordie uoluntate.« Et infra in eodem : »Qui posset, inquit,  non mori si nollet, procul dubio quia uoluit mortuus est.« Mortuus est, inquit, non quia cessante miraculo, sicut dicitis, uiuere non potuit, sed quia mori uoluit: uoluit, inquam, non solum Deus ut moreretur homo, sed etiam mori uoluit ipse homo: Ut facerem inquiens, uoluntatem tuam, Deus meus, uolui ;« et: »uoluntarie sacrificabo tibi ;« et: »Qui dilexit me, tradidit semetipsum pro me .« Tunc autem ex humane conditionis infirmitate, mors eius sicut nostra rectissime uenire diceretur, si cessante miraculo lege nostra omnium mori necessario cogeretur; si genitus ingenitum hoc haberet, ut morti resistere non ualeret.

Quia uero ex hoc quod homo factus est, habuit ut  posset mori, ex eo autem quod sine peccato factus est, habuit ut posset et non mori, recte dicit Augustinus, quia eius infirmitas fuit ex potestate, et mors eius uenit ex misericordie uoluntate. Eius quippe infirmitas, non moriendi necessitas, sed moriendi fuit possibilitas; qui cum posset, quia homo erat, mori, quia homo sine peccato erat, nichilominus et non mori; eligit ut pro nostra omnium salute moreretur, non ex necessitate sua, utpote qui nullo uitio teneretur. Quod etiam in uicesimo quarto Moralium ostendit  papa Gregorius, dicens: »Ille autem quia nulli admistus est culpe, nulli ex necesitate succubuit pene.« uidetis necessitatem ab omni pena eius penitus remoueri, et remotionis causam pariter admoueri: »Nulli, ait, ex necessitate succubuit  pene, et hoc, quia nulli admistus est culpe.«

Non ergo, sicut dicitis, ideo tantum potuit non mori, si mori non uellet, quia Deus qui in illo erat, poterat quidquid uellet. Cum autem sicut in Moyse et Petro cessaret in illo diuinum miraculum operari, cogeretur ipse homo morte necessario pregrauari sed ideo ex necessitate nulli pene succubuit, quia nulli culpe admistus fuit, quamuis hoc ipsum quod sine culpa ille homo creatur, non hominis, sed Dei esse beneficium non negatur. Sicut enim quod ambulare fortiter; quod currere possum uelociter, rectissime attribuitur corporis sanitati, corporis agilitati, et tamen hoc totum est ueraciter Dei donum, a quo est omne bonum, ita Christus quod nulli ex necessitate succubuit pene, ex eo fuit,  quod nulli admistus est culpe, quamuis illa munditia negetur opus esse gratie creatricis, et eidem homini tam inseparabiliter assistricis, ut sicut potuit non pati cum nondum pateretur, sic posset et non mori cum non moreretur, si uellet non solum diuinitas que in illo suauiter omnia disponebat, sed etiam ipse homo qui disponenti personaliter coherebat.

Quod ergo mihi obiicitis illud de Euangelio: »Non sicut ego uolo, sed sicut tu ,« uox est membrorum, uel capitis in persona membrorum, quibus proprie dicitur: »Alius te cinget et ducet quo tu non uis .« Quod autem obiicitis illud de propheta: »Preualuerunt insidiantes mihi :« insidiantes uisi sunt preualere,  cum suam ad effectum malitiam perduxere, cum iuxta quod optauerant, Christum occidere potuerunt, et tamen potentiores eo quem occiderant non fuerunt. Non legistis Iacob ad angelum inualere, et abire uolentem tanquam inuitum aliquandiu retinere?  Et tamen quis nesciat eidem Iacob angelum preeminere, et imbecilli fortiorem affectu spontaneo subiacere? Ita Christus, infirmus quidem uoluntaria potestate et affectus potenti uoluntate, passioni succubuit non naturaliter, id est non infirmitate coactus naturali, quia non conceptus lege nostra omnium generali. Quod etiam cuiusdam nostri temporis, 36 et uidit et scripto commendatur prudens subtilitas; si tamen uestre prudentie  cuiusquam modernorum placet auctoritas, qui cum de Christo homine loqueretur, ex quo ait conceptus et animatus exstitit, per unitionem deitatis ab omni peccato et pena peccati naturaliter mundus fuit, quamuis quasdam peccati penas habuerit sua uoluntate. uidetis illum hominem non solum ab omni peccato, sed etiam a pena peccati mundum naturaliter exstitisse: quem tamen sua uoluntate quasdam penas peccati certum est habuisse. Unde infra subiungit: »Postquam in utero conceptus est, ita diuinitas eum omni parte confirmauit, ut omne peccatum et penam peccati ab eo naturaliter remouerit.« Ecce ab illo homine, et peccatum et pena peccati naturaliter sunt remota; cui tamen non peccatum, sed pena peccati, cum  uoluit, est admota, quia conceptus sine culpa unito sibi Deo ita est confirmatus ut non nisi uoluntate, non nisi potestate fuerit infirmatus.

His et horum similibus acquiescat uestra prudentia documentis, non contendat grossis et inefficacibus argumentis, quia ueritas ad hoc plerumque latet sub cuiusdam nebule tegumentis, ut eam non capiat intellectus grossior imprudentis. Quod propter nonnulli »semper discentes, et nunquam ad scientiam ueritatis peruenientes ,« nichil in Scripturis estimant contineri, nisi quod uident passim ab omnibus obtineri; et que latentia uel uolunt uel nequeunt intueri, digna putant a fide recte scientium remoueri. uident quidem Adam factum fuisse mortalem, alioquin nequaquam moreretur,  et hoc facile potest sciri quod tanta experientia retinetur; sed non uident eumdem factum et immortalem, cum immortalis non mori predicetur, et mortalem immortalemque simul esse consentaneum non uidetur. Sed utrumque simul erat, non necessitas, sed potestatis, non quod ille ad istud siue illud necessario cogeretur, sed quod eius optioni neutrum negaretur. Qui quoniam per peccatum ad mortalitatem electione libera declinauit, tanta necessitate per peccatum genitos omnes posteros obligauit, ut presentis uite molestiis que primo illius meritis irrogantur, isti tam iusti quam iniusti necessario patiantur. Ideo Propheta, imo omnis iustus: »De necessitatibus meis, inquit, erue me « id est non solum a peccato, sed etiam  a pena pro peccato, quam incurri, non sicut Adam electione libera, sed necessitate misera.

Quam precem miserator et misericors Dominus a tempore Abel primi iustorum audiens, et fine seculorum efficacius tandem exaudiens, filium suum uoluit incarnari, incarnatum cum hominibus conuersari, ita tamen ut sine culpa, sancti Spiritus opere gigneretur, et ideo nullius necessitatis uinculo stringeretur. Peccato enim necessitas debebatur; ipse autem nullo debito tenebatur. Liber autem a debito, id est tam pena quam peccato, cum posset non mori, non solum si Deo, sed etiam si ipsi homini complaceret, eligit tamen mori, ut eterne nostre mortis debitum aboleret. Reddens quippe  quod non debuerat, soluens quod non rapuerat, quia elegerat Adam mori, elegit etiam ipse mori, ut par pari referret, sed causa utilitasque differret, dum ille a uita per inobedientiam declinauit, iste se ad mortem per inobedientiam inclinauit; ille moriens eterne mortis caligine nos inuoluit, iste moriens ab eodem debito nos absoluit.

Unde grates non modice, non solum Deo qui unitus est homini sed etiam ipsi referende sunt homini, qui, ex quo Deo personaliter est unitus, ita eidem est uoluntate per omnia counitus, ut sicut eum hominem pro nobis uoluit Deus pati, ita idem ipse homo pro nobis uoluit pati: et assumptus assumenti nec ad modicum obmutiret, sed disponenti suauiter ipse assensu spontaneo fortiter obediret.  Etsi enim sicut duas naturas, diuinam scilicet et humanam, ita duas, ut dicitis, uoluntates asseritur habuisse, non tamen Deo quidquam contrarium ille homo credendus est uoluisse, sed sicut in unitatem persone coniuncta est humanitas deitati, ita huius illius unita per omnia uoluntas uoluntati, et assumens assumpto in assumendo contulit tale munus, ut cum eo sicut persona, ita et uoluntate maneat semper unus. Si uero aut illa caro spiritui suo, aut ille spiritus Deo suo, uel ad modicum obuiauit, quid nisi a rectitudine aliquantulum deuiauit, et ita fatebimur Christum fuisse diuisum, quem teneri uult Apostolus indiuisum?  Quam diuisionem etsi omnis per peccatum genitus in se cogitur experiri, non tamen putet eam posse etiam in Christo  inueniri: ne naturam illius secundum nostram nimis carnaliter metiatur, et eum infirmari naturaliter et necessario mentiatur. Quem si infirmatum, passum, mortuum confitetur,  non est satis si etiam non attendat illum esse conceptum opere spiritali, et ideo nature sue fretum priuilegio speciali, ut necessario non grauetur conditionis nostre priuilegio generali. In quo et illius caritas amplior comprobatur, et nostra credulitas amplius commendatur, dum ille cognoscitur et sue merito puritatis non pati potuisse, et affectu caritatis pro nobis egrotantibus uoluisse. Quod quidem et uidere et tenere non mediocris est profectus, si tamen dignum fide perfectorum 37 indicatur  intellectus: et ideo tam mihi quam uobis id desidero plenius reuelari, ut fidei presentis merito mereamur Deum reuelata facie contemplari. uolo autem ut meo huic desiderio dignemini subuenire; et uos uestro Philippo, quod Paulus suis Philippensibus impertire: »Deus, inquit, meus repleat omne desiderium uestrum, secundum diuitias suas in gloria, in Chisto Iesu .« uale.



EPISTOLA uIII. PHILIPPI AD GREGORIUM. Non debere religiosum aliis religiosorum ordinibus detrahere.

Si quia, unus Dominus, una fides, unum baptisma, omnium fidelium iure esset cor unum et anima  una, quanto magis eorum qui concessam uiuendi latitudinem arctiori proposito supergressi, religionem, uel clericalem, uel monachicam uoce et habitu sunt professi? Eos quippe etsi ab inuicem locorum secernit longinquitas, siue reddit foris dissimiles habitus uel professionis diuersitas: debet tamen unus eos spiritus, una dilectio sic ignire, ut inueniatur spiritalis conflatio diuersorum animos counire. Talis illa legitur Ecclesia fuisse primitiua, que accipere meruit tanta uehementis spiritus incentiua: ut ab ea procul fieret liuor et contentio presumptiua, et in unum eam manipulum deuinciret dilectio collectiua. Felices qui illis in diebus conuerti meruerunt, imo qui sic et conflari et conflatione mirifica uniri studuerunt, qui abiecta multiplicitate  pristine mansionis, erant, sicut scriptum est: »Omnes unanimiter in porticu Salomonis .« Processu uero temporis cum ad fidem conuolant nonnulli saluandorum numerum supergressi, rite piscatorium Ananias et Saphira sunt ingressi , ipsamque religionem, uoce magis quam opere multi Simones sunt professi , quorum illi non parum sibi retinent de pannosa pristine consuetudinis facultate, isti uero appetunt gloriari de optata exteriorum munerum sanctitate. Utrique arguendi, utrique falce iudiciaria feriendi: nisi forte diuina uisitante gratia resipiscant, ut iuxta Ieremiam  non diem hominis concupiscant. Cum enim sermo euangelicus perfectionis intuitu uenundari et dari precipiat omnia que habentur,  satis est incongruum si fraudulenter eadem retinentur, si, qui perfectionem uultu et habitu profitentur, eamdem retento, non tam nummorum quam morum sacculo diffitentur. Nec sufficit cuiquam perfectionis gratia pecuniarum contemnere facultatem, si non etiam relinquat morum pelliceam prauitatem, si non, iuxta Apostolum, sic se terreni hominis exuat uetustatem ut, deponens mendacium, loquatur ueritatem . Mendacium deponit et ueritatem loquitur, qui assumptam professionem probabili conuersione morum exsequitur, qui sic, iuxta promissum, studet mandatis perfectioribus inherere, ut non sicut Ananias et Saphira quidquam sibi uelit proprium retinere.

Ille etiam promeretur non mediocriter reprehensibilis  iudicari, qui assumpto humilitatis habitu presumit inaniter gloriari: qui dona spiritualia, uel que optat, uel forte iam meruit obtinere, ad priuate laudis aucupium tanquam Simon Magus satagit retorquere. Plerique enim cum religionis ingressi fuerint officinam, ut in ea regularem uiuendi fabricent disciplinam, proponitur quidem eis uelut matoria malleus et incudo, et a quolibet doctiore describitur exsequendi operis pulchritudo, sed uel pressi ignauia, strenuitate debita non laborant, uel hebetes nichil aut parum opus propositum meliorant. uidisti plerosque et insignitos exterius titulo militari, et animo tamen degeneres nunquam grauiter preliari, et innumerabiles clericos in scholarum  gymnasio conuenire, et eorum tamen raros ad perfectum scientie peruenire. De qualibus Paulus: »Semper, inquit, discentes, nunquam ad scientiam ueritatis peruenientes .« Ita et hoc tempore perplures quasi mandatis euangelicis obedimus, dum relinquentes seculum, claustrale conflatorium introimus; sed quia illic corda nostra non satis digno caritatis incendio counimus, nimirum, opus assumptum ad unguem nullatenus expolimus. Hinc accidit, ut arbitror, quod ii qui in diuersis uel Ecclesiis uel ordinibus conuersantur, rupto pacis interne uinculo, sibi inuicem aduersantur, et cum deberent in osculo sancto, amplexu mutuo, confoueri, mordentes et consumentes inuicem, uix possint ab inuicem sustineri.

 Qui lenioris habentur propositi, non timent sanctioribus derogare, et districtas eorum obseruationes, tanquam superfluas adinuentiones mordaciter subsannare, qui uero sibi uidentur aliquid maturius et districtius actitare, non erubescunt illud, tam apud seipsos quam apud ceteros iactitare, et eos qui aliud agunt, quasi minoris meriti iudicare. Quod ideo commemorare uolui, ut talium multitudine non ducaris, nec hoc ductu a ueritatis tramite seducaris, seductusque in errorem et precipitium inducaris: unde corde obcecato, uel forte obdurato, non facile postmodum educaris. uolo enim te non tam uultu et habitu religioso exterius insigniri, quam religiosis moribus inueniri, ut spiritu feruens et simplicitate uigeas columbina, et prudentia nichilominus  calleas serpentina. Nam neque religiosus est, qui spiritu 38 non feruescit, nec feruor perfecte commendatur, qui simplicitate amabili non mitescit, nec simplicitas ab insidiis aduersantium expeditur, que »uelut columba seducta non habens cor ,« sagaci prudentia non munitur. Non ergo putes sufficere quod te ad iustorum consortium transtulisti, quod religionis gratia eorum uultum et habitum assumpsisti, quia parum aut nichil prodest cum iustis quempiam conuersari, nisi et eorum iustitiam diligenter satagat imitari. Denique sicut Lot ciuis Sodome laudis titulum promeretur, sic et Iudas Scariotes excusabilis non habetur, eo quod et illum peruersitas conciuium non inflexit, et istum coapostolorum sanctitas ad uiuendum similiter non  prouexit.

Habeto igitur similitudinem columbe, ut nulli detrahas, nullum mordeas, nulli noxius habearis, sed dilatato corde omnes affectu beneuolo complectaris, non solum eos in quorum uel grege uel ordine, electione propria contineris, sed quoscunque uel esse religiosos, uel religionis preferre titulum intueris. Sicut enim plerumque inferioris est meriti, qui tamen in Ecclesia gradum obtinet digniorem, sic nonnunquam inferior ordine, uitam habet meritis potiorem; et iuxta modum ordinis, uel exterioris cuiuspiam dignitatis, metiendum non arbitror interioris meritum sanctitatis. Quocirca ne in fatuitatem columbina simplicitas deuoluatur, et seducta  non habens cor ignorantie tenebris inuoluatur, habeto et serpentis prudentiam que discernit, que acuto intellectu, et eligit profutura, et noxia cuncta spernit. Hac si fueris preditus, cum omnes religiosos digno humilitatis obsequio uenereris, non tamen ad hoc male credulus induceris, ut simplicitate fatua quidquid omnes egerint admireris, et admiratione erronea imitandum illud, quasi iustum sit, arbitreris. »Non est homo, inquit Salomon, qui non peccet .« Et Iacobus: »In multis, ait, offendimus omnes .« Sicut enim plerumque apud iniustum quemlibet dignum laude est aliquid inuenire, sic nonnunquam iustus agit quod non potest eius merito conuenire; et sicut illud bonum pro persona simplicitas beneuola  non peruertit, sic et illud malum commendatione fatua in bonum sagax prudentia non conuertit.

Indiscreti est hominis, et quidquid apud irreligiosum uiderit, condemnare, et quidquid religiosus egerit, commendare, cum et Simon Magus crediderit, quod debere fieri predicator eius Philippus asserebat , et Simon Petrus simulauerit, quod intelligens Paulus eius coapostolus arguebat . »ue his, inquit Isaias, qui dicunt bonum malum, et malum bonum; et ponunt dulce in amarum, et amarum in dulce .« Si ergo debet uirtus, apud quemcunque inuenta fuerit, approbari, uitium uero discreto iudicio reprobari, omnes religiosos cuiuscunque sint ordinis uenerare, et affectu  beneuolo uirtutes omnium amplexare. In quibus si forte imperfectum aliquid intellectu lynceo deprehendis, si culpam alicuius, non tam mordaci quam ueraci iudicio reprehendis, ob hoc tamen apud te, quasi nulla sit, illius religio non uilescat, nec aduersus illum tuus spiritus quasi religiosior intumescat. Etsi enim illum in eo quod imperfectus uel forte reprehensibilis est, nec uis nec debes imitari, alia tamen uel aperta uel occulta eius bona debes humiliter uenerari; eum pluris estimare, te inferiorem meritis arbitrari, te indignum iudicare, de altero melius suspicari. Sic nimirum uir religiosus quem ad suas nuptias pater familias uoluit inuitare, inuenitur illius conuiuii partem ultimam occupare , et de scabello ad cathedram promotione non  sua, sed patrisfamilias honorifice sublimatur; ille autem qui presumptiuo spiritu sublimem locum elegerat, degradatur. Denique »nescit homo, ut scriptum est, utrum odio an amore dignus sit «: et ideo non est cuipiam de suo uel merito, uel ordine presumendum, nec est alteri uel homini, uel ordini detrahendum. Sicut enim de duabus in molendino in tumultu populari, de duobus in agro in exercitio pastorali, sic et de duobus in lecto in quiete claustrali, unus assumetur et unus relinquetur . Assumetur quidem, qui in suo et loco et ordine elegerit potiora, obliuiscens que retro, extendens se gnauiter ad priora: qui, iuxta prophetam »non contendet, non clamabit ,« et tamen iuxta Euangelium seruum se inutilem proclamabit . Relinquetur uero, qui de exteriori habitu glorians religionem sibi uerbis magis quam moribus arrogabit, qui sibi falso blandiens, ceteris derogabit; qui laboris fugitans, molli se accubitu reclinabit, qui ad excusationem sui, ad accusationem proximi, cor maleuolum inclinabit.

Sed ab istis perfecte desistere, et plenius illis insistere, a uitiis mentem abstrahere, et in habitum uirtutes trahere, non omnibus nostri similibus est facultas, imo quibuslibet etiam perfectioribus, est non mediocris difficultas. Quamuis cupienti labor nullus difficilis uideatur, si tamen laboranti concupitum premium proponatur, quia dum creditur delectabile  quod amatur, presentis pondus grauedinis amore sperate dulcedinis leuigatur. Quod autem in uinea Domini Sabaoth laborantem fructus dulcissimus prosequatur, si laborans propositum strenue et grauiter exsequatur, fortissimus ille Samson eleganti problemate protestatur, quod non a Philisteis, sed a te tuique similibus spiritaliter 39 enodatur. »De comedente, inquit, exiuit cibus; et de forti exiuit dulcedo .« Comedit quippe peccator conuersus cinerem tanquam panem, cibatur pane lacrymarum, manducat panem doloris cum excessus preteritos humiliter deflere, et fletuum irriguo illos satagit abolere. De hoc autem comedente procedit cibus, quia qui panem comedit humilium peccatorum, meretur pane refici  sublimium angelorum: »Panem, inquit, angelorum manducauit homo .« Et: »Ego, inquit, sum panis uiuus, si quis manducauerit ex hoc pane, uiuet in eternum .« Quia uero grauis et laboriosa est luctuosa comestio peccatoris, dulcis et iucunda refectio Creatoris, cum dixis set Samson: »De comedente exiuit cibus,« subiunxit: »Et de forti dulcedo,« quia scilicet qui fortiter in presenti comederit panem luctus, capiet in sequenti panis angelici dulces fructus.

Neque hoc tibi dico ut per me quasi nescius docearis, qui melius et perfectius a longe melioribus informaris, qui presto habes uiuos codices non superscriptos delebili atramento, sed inscriptos et instructos preclariori sancti Spiritus documento, quorum  conuersationem, ut prudens lector assiduam lectionem, diligentius intueris, et eorum exemplo ad uniendum similiter plenus edoceris. Non ergo te doceo, sed doctum submoneo ut diligenter recolas quid egisti, quid, quare cum habitum religionis assumeres, incepisti, sciens quia si permanere laboraueris, imo si laborans permanseris in incepto, laborantem reficiet qui laborem fingere uoluit in precepto. Cui bono tuo et presenti et futuro scias me non mediocriter adgaudere; tuo laborioso luctui spe future dulcedinis arridere, et quamuis cum flentibus nos admoneat Apostolus Paulus flere , ego tamen, cum rideres, magis coactus sum te deflere. uolo autem ut uicem aliquantulam mihi rependere  non graueris, et pro me tui sollicito tu quoque Deum sollicitus depreceris: ut meorum clementer immemor delictorum, recipere me dignetur in numerum electorum. uale.



EPISTOLA IX. PHILIPPI AD BARTHOLOMAEUM. De persecutione sibi iniuste illata.

Cum eris immensitas profundo noctis horrore tenebrescit, si apparentis subito luciferi radius illucescit, intuentis animus non mediocriter hilarescit, etsi adhuc apud eum pleno munere non diescit. Solus quippe sol presens omnem potest noctis caliginem propulsare, solus tristes animos in gradum pristinum reformare: qui tamen consolari sedentes in tenebris non omittit, cum uenire differens, eis  luciterum antemittit. uestra ergo consolatio uicem mihi luciferi uidetur obtinere, que etsi non preualet quidquid in me tenebrosum est remouere, tamen lucis plenarie mihi gratissimam spem infundit, que spes uestre caritatis beneficio non confundit. Cum uero solus iubar plene cornu terre dignanter se infundet, cum mihi Christus presens lucis sue plenitudinem superfundet, iam mihi aduersarius graues iniurie tenebras non offundet, uel meam patientiam preualente malitia non obtundet. A qua plenitudine dum pro meritis mea paruitas procul iacet, uestra interim mihi uisitatio satis placet: que et uerbo bono, uerbo consolatorio me refouit, et ad quantulamcunque fortitudinem mystico munere me promouit. Neque enim uobis sufficere uisum est, ut  mihi paruulo scriberetis, nisi abundantiore gratia munus etiam mysticum mitteretis: quo multo subtilius, multo frequentius compellor admoneri, ut patiens quid molestum, studeam a patientia non dimoueri. Quem enim premit supereminens altitudo, ei necessaria est mira patientie fortitudo, quia etsi illa ad premendum conatu plurimo non utatur, iste tamen inferior intolerabiliter aggrauatur. Hinc est quod quedam etiam mulier, cum de summo turris culmine, molaris lapidis fragmen iecit, inferius preliantem regem Abimelech interfecit , et quod illa superior potuit conatu facili propulsare, ille inferior non potuit uite constantia tolerare. Quod si regi prelianti ex equo mulierem occurrere contigisset, parum quidem, uel nichil forsitan nocuisset,  quia par pari equis uiribus facile restitisset, imo uir feminam regali fastidio contempsisset. Si autem idem rex in precelso turris munimine resideret, quot, queso, inferius positas mulierculas opprimere solus preualeret; imo si multos sibi reges et principes inibi congregaret, quomodo eis adiutoribus solum uirum imbecillitatis feminee conquassaret? Qui si parcentes lapidibus, eum sputis solummodo uellent illinere, multi unum fortes femineum possent opprimere, nec tot sputorum imbribus sufficeret miser resistere, nisi ualida manus Dei festinaret dignanter assistere.

Non ergo mirum, si Stephanus martyr occubuit, cum ei gentis sue multitudo grauis incubuit; cum  enim immeritum unanimo illa spiritu lapidauit, tantum Saulus non lapidans uestimenta lapidantium conseruauit . Idem Saulus cum Paulus postea factus esset, excitauit etiam aduersum se gentem suam, et inimicus factus est uera dicens, et ut fratres suos inuiseret, Ierusalem ascensurus 40 audiuit, quia illic esset multa et grauia perpessurus. Tollens enim Agabus propheta zonam Pauli, et alligans sibi manus et pedes: »uirum, ait, cuius est zona hec, sic alligabunt in Ierusalem Iudei .« Et ille accingens fortitudine lumbos suos, audiens dictum ad Iob: »Accingere sicut uir lumbos tuos ,« non solum, inquit, alligari, sed et mori in Ierusalem paratus sum .« Felix Paulus quem tanta cinxerat fortitudo,  ut eum non terreret Iudeorum aduersaria multitudo, qui paratus erat cuncta fortiter sustinere, que ab hominibus sue gentis sibi prenouerat imminere. Forma simili iam depressum, et a principibus populi minus iuste plurima iam perpessum, eamdem cum Paulo me habere fortitudinem monuistis, et ne littere non sufficerent, munus commonitorium obtulistis. Quod etsi nichil in se pretii uel mysterii contineret, mihi tamen propter mittentis beneuolentiam complaceret, quia cuius mihi habetur auctoritas gratiosa, consequenter munera sunt, auctor que facit, pretiosa. Nunc uero et munerantis sublimis auctoritas, et muneris oblati moralis utilitas, diuina ordinante sapientia pariter conuenerunt, et ad me consolandum opportuno tribulationis  tempore deuenerunt. Zona enim quam uestra dignatio mihi mittere uolit ad cingendum, me conuenit, me commonet, ad omnia fortiter sustinendum, ut astrictis sinibus teneris reddar uiriliter expeditus, quibus lege solutis inuenitur quisque ad currendam uiam fortitudinis prepeditus. Denique »indutus est Dominus fortitudinem et precinxit se .« Et: »Accingere, inquit, super femur tuum, potentissime :« ut scilicet cum potenti cinctione fuerit grauiter insignitus, omnibus innotescat quanta sit fortitudine premunitus. Ipse tamen cuius fortitudo comparabilis non habetur, cuius uelle, posse est, cuius patientia nostris angustiis non tenetur, illos perhibet se multo grauius sustinere, quorum debuerat beneuolentiam obtinere;  debuerat, inquam, uel quoniam ipse Deus, et ille populus eius erat, uel saltem quia homo, et de illorum populo natus erat. »Laboraui, inquit, sustinens .« Et: »Si inimicus meus maledixisset mihi, sustinuissem, et abscondissem me forsitan ab eo. Tu uero homo unanimus, dux meus et notus meus .« Et alibi: »Homo, inquit, pacis mee in quo sperabam, ampliauit super me calcaneum .« Cum igitur homines gentis mee, homines pacis mee, in quibus sperabam, amplient etiam super me calcaneum suum pro gratia perperam inferentes, pro bono malum indebitum referentes, uel quia rei ueritatem ad liquidum non nouerunt, uel forte quia cognitam non satis dilexerunt, quid mirum  si mea paruitas ad tam graue piaculum obstupescit, et sub tanto grauamine impar uiribus elanguescit? »Nec enim fortitudo lapidum fortitudo mea, nec caro mea enea est .«

Iubet Paulus ne patres uelint ad iracundiam filios prouocare, sed in Dei patientia et doctrina uiuendi eis tramitem premonstrare , ipsi autem , mandatum apostolicum pretergressi, me paruulum prouocare concordi spiritu sunt aggressi. Et cum lex per Moysen dicat: »Personam hominis in iudicio non accipietis ,« ut magnum, ita paruum equaliter audietis, uolens eos pondus et pondus non habere, sed quale maioribus, tale et minoribus iudicium exhibere, in me uel pro me isti perscriptam iustitie regulam respuerunt,  et personam accipientes, me paruulum audire noluerunt. »Lex nostra, Nicodemus ait, non iudicat quemquam, nisi prius audierit et cognouerit quid faciat .« Cum autem me inauditum congregati principes iudicarent, et pro imperio, potestatis in me sententiam promulgarent, miror quia nullus Gamaliel inuentus est qui mutiret, qui libertate spiritus sanum erroneis consilium impertiret, monens scilicet ut ab homine discederent, quem nullius criminis reum ignominiosius arguebant, quem in modum Susanne ad dedecus grauis infamie producebant . Etsi enim forte aliquis ille fuit cui huius rei exitus non placeret, pro eo quod eotenus quidquam simile uelut de Susanna cognitum non haberet, tamen accusantibus iudicibus quos non  ueritas, sed accepta potestas audiri faciebat, non fuit qui refelleret quidquid illorum testimonium asserebat. Ceterum quia Susannam maioris longe meriti quam me nouerat Deus esse, motus misericordia ei statim inuentus est non deesse, mittens ei Danielem, qui testes reprobos conuicit falsitatis, et errorem ceterorum reduxit ad semitam ueritatis.

Ego uero tanquam Ioseph in infamia sum relictus, tanquam reus adulterii carceri sum addictus , et non decreto legis, sed potius ira regis coactus sum dedecus sustinere, quod uerius in alterum posset iudicii equitas retorquere. Sed regina uolens humano rea iudicio non teneri, nec in se penam satis meritam retorqueri, prior in clamorem  prorumpere callida festinauit, et retento uiri pallio testes sibi seruulos conuocauit. Ille ergo indiciis non tam ueris, quam uerisimilibus, et horum testimoniis regine plus iusto fauentibus, quod falsum erat, uerum esse rex uxorius estimauit, et non tam iuste quam potenter penali uirum ignominie destinauit. Sic per astutiam accusantis, et ignorantiam iudicantis Ioseph immeritus penas soluit. Et eam que meruerat, presens ruina non inuoluit, eo quidem iudicio, quod nostrum ad liquidum nullus nouit, quos Deus adhuc ad 41 suorum secretorum notitiam non promouit.

Sed non miror si rex incredulus uel Aegyptia mulier sic agebat, quorum neuter diuine religioni uel iustitie seruiebat: quos loco et genere tenebrosa Aegyptius continebat, ad quos parum siue nichil uiri  salus Isrelitici pertinebat. Denique scriptum est. »Oderant autem Aegyptii filios Isrel .« Ceterum si filii Isrel alterutrum grauare dilexerunt, si maiores patriarche Ioseph minorem detraxerunt , Amos propheta, imo sanctus, qui per eum Spiritus loquebatur, ostendit manifeste, quid quare huiusmodi hominibus inferatur: »ue, ait, qui opulenti estis in Sion, optimates capita populorum, qui separati estis in diem malum, et appropinquatis solio iniquitatis: qui comeditis agnos de grege, et uitulos de medio armenti, qui canitis ad uocem psalterii sicut Dauid; putauerunt se habere uasa cantici bibentes in phialis uinum, et nichil patiebantur super contritione Ioseph .« Cum propheta iste plura enumerasset, quorum rei  principes populi tenebrantur, et propter que illud ue, quod presumit, iusto iudicio merebantur, ad extremum intulit: »Et nichil patiebantur super contritione Ioseph , ut plane ostenderet, quia in hoc summa totius nequitie consummatur, quod minor frater maioris imperio conteratur: quod illo passo nulla iste misericordia moueatur, quod illo tabescente iste hilarescere uideatur. Unde cum maiores patriarche graues in Aegypto molestias paterentur, cum ad explorandum infirmiora terre uenisse dicerentur; cum educti de carcere, unum tamen in uinculis relinquere cogerentur : nulla magis causa reputant se hec incommoda promereri, quam quod fratri minimo noluerint antea misereri. »Merito, inquiunt, hec patimur, quia peccauimus  in fratrem nostrum, uidentes angustiam anime illius, cum deprecaretur nos, et non audiuimus, idcirco uenit super nos ista tribulatio .«

Quod si frater arguitur qui conterit fratrem suum , nunquid non et ciuitas arguenda est conterens ciuem suum, cum in ea quanto maior sapientium multitudo, tanto maior debeat esse iustitie rectitudo? Si autem ciuitas non Babylonia, que confusio nominatur, sed ciuitas Ierusalem, que pacis nomine titulatur, ciuitas, ut scriptum est olim, plena iudicii , ciuitas sancti, ciuitas quam elegit Dominus, ut ei cognitio sui nominis infundatur, ut de Sion exeat lex, et uerbum Domini de Ierusalem diffundatur : si hec, inquam, ciuitas indiscrete quidpiam egerit potius quam prudenter,  si non iuste, si non pie, sed magis pro imperio uiolenter, quis non stupeat, quis non lugeat, quis sustineat patienter? »uidens huiusmodi ciuitatem iehsu, fleuit super eam .« Et alibi: »Ierusalem, Ierusalem, ait, que occidis prophetas, et lapidas eos qui ad te missi sunt .« Missi quidem sumus ad hanc Ierusalem ut saluemur, ut ea et docente et ducente de Babylonia liberemur, ut cuiuis educto, iuxta prophetam, cum panibus occurrat fugienti, et celestium secretorum aquas proferat sitienti . Que si pro panibus lapides ingerat, pro aquis salubribus uenenum offerat, quis non exhorreat, quis non resiliat ab huiusmodi nutrimento, imo tam intolerabili, tam detestabili detrimento?

 Recte Paulus confusionem huius expertus ciuitatis, que suis infert ciuibus iram pro spiritu lenitatis, in manus ethnicorum potius uult dimitti, quam ad illam confusam et detestabilem rursus mitti. Confusa quidem erat cum eumdem Paulum eductum extra templum absque misericordia flagellaret , cum in illius mortem insatiabiliter anhelaret, expletura propositum, nisi Lysias tribunus militum festinus aduentaret, et de percutientium manibus eum cum ui maxima liberaret. »Nuntiatum est, inquit, tribuno cohortis, quia tota confunditur Ierusalem .« Post biduum autem cum idem Paulus apud Cesaream teneretur, et astantibus Iudeis pro seipso coram Festo preside loqueretur,  ostendens quia neque in templum, neque in legem Iudeorum quidpiam deliquisset, et eorum flagella et contumelias iniuste pertulisset, Festus uolens Iudeis accusantibus complacere, loquenti Paulo ita legitur respondere: »uis Ierosolymam ascendere, et ibi de his iudicari apud me? « uis, inquit, ad ciuitatem regiam proficisci, ut ibi merearis quod iustum estimas plenius adipisci, ubi lex tua uiget, ubi gentis tue principes conuersantur, qui pondus et pondus abhorrentes, examen subdolum auersantur, ubi fons misericordie, ubi sedes iustitie reperitur, ubi iuxta Moysen sicut superior, ita et inferior exauditur! At ille sciens in Ierusalem tale quid non haberi, eamque legis uinculo affectu misericordie, iustitie perpendiculo non teneri, exhorret  et recusat illius iudicio presentari, prudenti consilio magis eligens apud exteros iudicari. Ad tribunal, inquit, Cesaris sto, ibi me oportet iudicari, Iudeis non nocui, nemo potest me illis donare: Cesarem appello . Non uult Paulus ascendere Ierusalem ut ibi iudicetur, ne cum iudicari debeat, potius lapidetur, quai Scribe, Pharisei, principes sacerdotum, populi seniores, ad lapidandum quam ad recte iudicandum fuerant promptiores. Quorum uoluit, sed non preualuit 42 idem Paulus serenare confusionem, tumultum compescere, soluere pestiferam unionem, reddens tam illis quam ceteris multipliciter rationem, quod nullam templo, legi, populo intulerit lesionem, addensque suam sententiam tot et tantis testimoniis communire,  ut propter multam eius et scientiam et eloquentiam, Festus eum preses diceret insanire: »Insanis, inquiens, Paule: multe littere ad insaniam conuertunt te .« Quod si uir tantus, gentis sue principes non sedauit, non sermonibus, licet ueris ad ueritatis lineam reuocauit, quis ego sum ut ad cognitionem ueri meos possim reducere seniores, et ad parcendum mihi reddere proniores? Quando uel quomodo ad eorum remotas ab inuicem domos potero peruenire, uel eosdem illic sedentes inuenire, ut reddens singulis rationem faciam eos aliud quid sentire, et quod euertere uoluerunt mutato proposito resarcire? uel quando uel quomodo eos rursus potero congregare, uel forte congregatos ad  audiendum me paruulum inclinare, in quorum consessu, ut multi asserunt, uix aliquis exauditur, nisi pari uel forte ampliori fastigio nominis insignitur? »Diues quippe, ut legistis, locutus est, et omnes tacuerunt. Pauper uero locutus est, et dicunt: Quis est hic? « Loquenti ergo diuiti facile diuites accesserunt, et sue priuilegio potestatis absentem pauperem oppresserunt, tanta animositate quod in oculis suis erat placitum exsequentes, et me nullo munitum defensore habenis liberioribus persequentes, ut nec parcerent diei festo: »Ne forte tumultus fieret in populo .«

Cum enim dies festus eorum ageretur, et coacto  concilio super me consilium haberetur, quidam ueteris ire non immemores tempus adepti preoptatum, me latentem, me a multis ibi presentibus eatenus ignoratum, suggesserunt, cegerunt in conspectu omnium nominari, et suspensum ad solem cunctis notum, imo notabilem demonstrari. Mira res! Mea in angulo apud se paruitas delitescit, et in eorum concilio mea infamia omnibus innotescit: qui cum soluta statione ad sua singuli recesserunt, quod de me acceperunt, longe lateque ampliato fenore refuderunt. Sic illis deferentibus, et sinistro rumore cuncta complentibus: dum prolata in me sententia ab eis uentilatur, ubique locorum cognitio mei nominis diuulgatur, et que angustis finibus eotenus fuerat circumclusa, iam non preconio sanctitatis,  sed artificio falsitatis ubique gentium est diffusa. Magna itaque orta est disceptatio in sermonibus diuersorum, propter huius fame uel infamie nouitatem sibi inuicem aduersorum: aliis dicentibus quia bonus est, aliis dicentibus: »Non, sed seducit turbas .« Alii enim estimant iuste mihi dedecus hoc illatum, putantes uerum esse quidquid a tantis primatibus audiunt confirmatum: alii uero dicunt, quia inimicus homo zizaniam super triticum seminauit , et accusator fratrum ueritatem mendacio subiugauit. Quorum qui uerius sentiant, qui iustius eloquantur, qui zelo rectiori eamdem iustitiam amplectantur; ille quem nichil latet omnium Iudex nouit, qui sincere notitiam ueritatis a cunctis penitus non remouit. Nonnullis  enim innotuit, et adhuc forte pluribus innotescet, uestreque prudentie quandoque plenius elucescet, quia ob hoc illorum iram compellor sustinere, propter quod debueram ampliorem gratiam obtinere.

Si enim denudati Ne uerenda nequaquam nota feci, sed in modum Sem et Iaphet eis pallium superieci, quare, queso, mihi maledictio Chanaan irrogatur, cum Ne bene pro meritis Sem et Iaphet, benedictionis munera largiatur?  Si cum Saul uentrem purgaret, super eum gladium non extraxi, sed in eum irruentes reuocaui milites, et retraxi, quare idem Saul grauat et persequitur me pusillum, fortium castra cogit contra puliceam imbecillum?  Ut uobis fatear, non liquet  plane quare factus sim odiosus, nisi quia ut potui factus sum quibus debui fructuosus, iuxta quod ut quasi per somnium recolo, quidam ethnicus pulchre dicit, qui fructiferam arborem loquentem introducit  :

Nil ego peccaui, nisi si peccasse uocetur
   Annua cultori poma referre suo.
Quia ergo pro bonis mala mihi, quantum arbitror, inferuntur et eadem non sine forti patientia sufferuntur, neque ego Paulus esse merui, qui non solum nullis tribulationibus eneruatur, sed in eis spe mercedis, et corone glorians gratulatur, uestram queso dignationem, mihi misericorditer occurratis,  et sub fasce laboranti precum uestrarum humeris succurratis, ut cum mea paruitas impari grauamine iam facescat, ad id sufferendum uestris meritis reualescat. Queso, ut pro puero qui male torquetur, bonum Dominum exoretis, uestroque interuentu, centurionis uice, in salutem pristinam reformetis, ut et paralytico optatum remedium conferatur, et laus digna uestre fidei referatur. Queso, ut iacentem in lecto ante pedes Iesu per tegulas deponatis, et grata importunitate tardantem medicum inflectatis, ut quem languor ad exitum curuat, ne uel sustineat corpus suum, ille potens erigat, et ambulantem iubeat tollere lectum suum .

43 Quia uero, iuxta quemdam ethnicum dulce  loqui miseris, paulo diutius sum locutus, meamque miseriam uerbis, et si non sufficientibus, tamen pluribus prosecutus, estimans nonnullum mihi remedium impertiri, si a uestra dignatione merear uel audiri. Si autem abundantiori beneficio mihi rescribere non grauetur, maior et efficacior mihi consolatio conferetur, quia uulnus animi quod crudescit graui tribulantium ferramento, non mediocriter mitigatur uerborum consolantium lenimento. In hac ergo loquendi clausula dico et desiderio uos ualere, et uob scum ceteros, qui meis non recusant tribulationibus condolere.



EPISTOLA X. PHILIPPI AD BERNARDUM. Conqueritur de Premonstratensi a Cisterciensibus contra uoluntatem Premonstratensium recepto.


Miror si uestra sanctitas dignabitur me audire, et ad finem usque sermonis audiens peruenire, et non magis indignabitur quod audeam uel mutire, uestramque reuerentiam uir nullius meriti conuenire. uerum instans necessitas materiam mihi et audaciam dat loquendi, et uestra humilitas fiduciam audiendi, quia uir iustus, qui se nouit sapientibus et insipientibus debitorem, reddere se non grauatur patientem paruulis auditorem. Cum uideo quid molestum Ecclesiole cuius sum filius imminere, et id pacem et silentium illius longiuscule remouere, ut uobis fatear non possum non dolere, et in hoc uestre sanctitati nec me reor, nec mereor displicere. Est enim insensibilitate stupida male sanus, uel  belluina feritate non mediocriter inhumanus, qui cum matris uiscera concuti perturbationibus intuetur, oblitus decem mensium, non ei compassione debita miseretur. Que sit autem perturbationis huius causa, incognitum non habetis, et utinam incognitum penitus haberetis, quia, ut uideo, leuius illa uidua dolorem suum ferret, si hunc ei uestra reuerentia non inferret.

Queso ne displiceat si uobis refero quid apud se illa conqueritur, imo conquerendo quantum affligitur, quia etsi quare doleat ab alio iam audistis, tamen quantum doleat forte nondum ad liquidum cognouistis. Cum attendit quia non homo inimicus, quamuis qui nostra, inquit, tollit, inimicus est, sed  homo tante pacis, tante sanctitatis, tante fame, qui alias Ecclesias uidetur uerbo et opere confortare, eam tamen non refugit intolerabiliter aggrauare, plusquam dici ualeat contristatur, et quando uel ubi hoc a uobis meruerit, incomprehensibiliter admiratur. Et si enim peccando meruit ut eam tribulari permittat iustum iudicium diuine uoluntatis, apud uos tamen non meruit ut eius esse tribula gaudeatis, sed sperabat ut, si aliunde incumbens aduersitas quidquam ei molestie minitaret, uestra quam diligebat plurimum sanctitudo, minitanti misericorditer obuiaret. Habebat ouem paruulam, que apud eam creuerat, de pane illius comedens, et de calice eius bibens, eratque illi sicut filia . Que, relicto grege suo, inobedientie  notam gerens, ad caulas uestras uenit, ibique pulsans apertum ostium non inuenit, quia post illam, pastorem suum Ecclesia nostra misit, et illam ad propria, uestra, prout decuit, delectio tunc remisit. Paruo autem post tempore cum eidem ouicule morbus iterum uagabunde leuitatis occurrit, rupta denuo resticula obedientie, illuc etiam recucurrit, quia et inconstans animus nescit stare, et puerilis oculus gaudet nouis plusquam ueteribus inhiare. Quia uero quidam uobis hospes nouitius superuenit, qui apud uos non paruam gratiam adinuenit, ouem nostram, fratrem nostrum, contra suam tandem Ecclesiam recepistis, dum illius hospitis uoluntati satis, ut aiunt, facere uoluistis. Inde, Pater reuerende, nostra prouincia scandalizatur, nostra  Ecclesia perturbatur, pusillus ille grex, quem suo Christus in Euangelio consolatur, in hoc uestro opere inconsolabiliter contristatur, nec potest uidere quod aduersus eum sic agere uestre placuit sanctitati, quomodo iustitie, quomodo conueniat caritati. Nouit enim bone memorie papam Innocentium imperasse, et hoc idem imperium scripto memori commendasse, ne sine licentia abbatis et capituli nostri, quisquam fratrum nostrorum a nobis recedere, recedentem quisquam presumat retinere. Nouit etiam quod inter abbates nostri et uestri ordinis est condictum, et pacis gratia conseruande diligentius interdictum, ne alter alterius fratrem presumat retinere, nisi ille abbatis sui licentiam potuerit obtinere. Sunt et alia nonnulla  que inter uestram et nostram Ecclesiam seruari debuissent, si uestre sanctitatis sicut et nostre paruitatis seruanda placuissent. Ad que omnia quomodo fratribus nostris, qui ad uos ad repetendum fratrem missi sunt, respondistis per eosdem fratres, et uerbo et scripto notum facere uoluistis: qui dixerunt 44 quia de scandalo nostre et prouincie et Ecclesie doluistis, sed tamen ad sedandum idem scandalum fratrem nostrum remittere noluistis. Dicitis, ut aiunt, quia mandatum domni pape Innocentii nesciuistis, cum fratrem nostrum sine capituli sui licentia recepistis: eo autem cognito nullum ulterius recipietis, ne mandato, quod non licet, per inobedientiam obuietis.

 Sed si culpa est mandato cognito sine abbatis et capituli nostri licentia uos e nostris quemquam recipere, nunquid non etiam culpa est receptum retinere, cum idem mandatum non solum recipi, sed etiam prohibeat retineri? Sic enim habetur in scripto: »Fratrum uestrorum qui stabilitatem et obedientiam promiserunt sine proprii abbatis et capituli sui licentia nullus discedere, discedentem nullus presumat retinere.« Eidem ergo sententie subiacebit et discedens, et qui discedentem sine licentia retinebit, nec maioris culpe est in recipiendo fratrem, mandatum cognitum non tenere, quam receptum post acceptam mandati notitiam retinere. Ad quid enim apostolicorum uel scripta uel priuilegia dicemus inualere, nisi ut eorum munimento  cuique liceat que sua sunt in pace debita possidere. Et si forte ea uel per uiolentiam, uel per ignorantiam alter inuaserit, celerius restituat cum apostolica scripta cognouerit? Dicitis quemdam uenisse ad uos qui dixit, »Quod abbas Premonstratensis, et noster abbas et alii, nescio qui, predicto fratri licentia concesserunt, et quem eatenus recipere recusastis probationi uestre tunc primitus mancipastis.« Sed hoc ipsum, ut nostis, abbas Premonstratensis, Laudunensis, Breinensis, Stenueldensis, uiua uoce in uestri presentia negauerunt, et nec illi licentiam se dedisse, nec istum ad uos nuntium transmisisse constanter astruxerunt, et eorum ueritas debuit, ut uidetur, sufficiens testimonium perhibere,  non cuiusquam nescientis, ne dicam mentientis, assertio preualere. Denique cum quibusdam uestrorum suggerentibus domnus apostolicus abbatem nostrum faceret sibi Parisius presentari, et eum presentatum ut daret fratri licentiam dignaretur uerbis satis humilibus adhortari, abbas noster, sicut nostis, respondit quia si hec illi ab eo licentia conferretur, nostre prouincie, nostre Ecclesie, toti etiam ordini non paruum scandalum inferretur, et ideo nullo pacto, nullo consilio, hanc ipse licentiam largiretur, nisi forte precepto ineuitabili cogeretur.

uerum domnus papa misericorditer agens, ne uideretur uel nostram Ecclesiam, uel nostrum ordinem aggrauare, etsi commonuit, tamen noluit imperare;  et cum posset oneri esse, ut Christi apostolus, acceptam potestatem noluit exercere, sciens illam non in destructionem, sed in edificationem nostri ordinis se habere. Bene Deus Ecclesie consuluit, cum talem ei pontificem largiretur, qui omnibus omnia fieret, ut omnes lucraretur. uerumtamen, ut dicitis, precipiens procul dubio precepisset, si hoc ei uestra reuerentia consulere uoluisset, fieretque uelut necessarium imperio potestatis, quod gratuitum non fiebat affectu consentanee uoluntatis. Quod ideo, ut estimo, consulere noluistis, quia non esse consulendum ueraciter cognouistis, ne gratiam quam apud eum ampliorem ceteris obtinetis, in nostram paruulorum offensam uerteretis. Quid enim refert utrum per suam, an per alterius potentiam quis  proximum opprimere moliatur, unde idem proximus scandalum patiatur, cum etsi necesse est ut scandalum oriatur, tamen ei qui uel uni de pusillis istis credentibus scandalum machinatur, expedit magis ut ad collum eius mola asinaria suspendatur?  »Nonne per potentiam, ait Iacobus, uos opprimunt, et ipsi trahunt uos ad iudicia?«  Immeritum proximum opprimere, et ad tribunal eum trahere potestatis, Iacobus non estimat esse iustitie, non esse caritatis, cum nec potentior impotenti, nec maior molestus esse debeat innocenti.

In hoc proposito non molestandi proximum pusillus ille grex estimans uos manere, missis quibusdam fratribus humiliter uoluit uos monere, ut  fratrem suum qui contra uetitum presumpsit huc uenire, ad suam iuberetis Ecclesiam, ut iustum uidebatur, redire. Quibus respondistis, ut aiunt, non esse uestri ordinis ut quemquam semel receptum reddere debeatis, et ad suam Ecclesiam inuitum redire compellatis, sed hanc molestiam nitantur equo animo tolerare, et uos nitemini, si uita comes fuerit, equipollenti beneficio compensare. Simile quid, ut nostris uidetur, respondit quidam fratri suo qui sollicite repetebat, quod repetendi iure patrio competebat: Teneo, inquit, longumque tenebo. Non est uestri ordinis, ut fratribus uestris, si tamen fratres uestros eos qui nostri sunt ordinis dignamini iudicare, uelitis quod suum est dilectionis  debito resignare, et est uestri ordinis ut eis inuitis et contradicentibus reciperetis quod receptum ad augendum eorum scandalum teneretis. Non est uestri ordinis ut pacem mutuam seruaretis, et eis etiam qui Deo utcunque seruire desiderant, petra scandali non essetis; sed est uestri ordinis, ut quod uobis non uultis inferri, eis potentialiter inferretis, uolentes eos ferre quod illatum ab 45 alio non uoluntarie sufferretis? Mirus ordo. Mirantur, ut aiunt, nonnulli qui audiunt quis hunc ordinem ordinauit, quis propheta, quis apostolus commendabilem predicauit, cum in Scripturis sanctis tam excellenter fraterna pax et dilectio commendetur, ut sine illis uirtus alia non sufficere iudicetur. Que ergo uobis utilitas in sanguine eorum dum descendunt in perturbationem,  quia uos existimant suam pro nichilo ducere lesionem, et sic querere unde uestra Ecclesia prosperetur, ut eorum profectui uestra prosperitas aduersetur? Que rogo utilitas, si cum intolerabiliter affliguntur, illam prophete deprecationem fundere compelluntur? »Da eis, Domine .« Quid dabis eis? »Da eis uuluam sterilem et ubera arentia ,« quia scilicet eorum fecunditas in tuorum uertitur ruinam paruulorum, et importuna eorum plenitudo pacem turbare non metuit infirmorum. Et Apostolus, qui in aliorum consueuit perturbationibus contristari, turbatis compatiens simile quiddam cum eis uidebitur imprecari: »Utinam abscindantur qui uos conturbant! 

Quod si eos dicitis aduersus uos iniuste commoueri,  et quod agere uoluistis ab eis nec debere nec posse prohiberi, quia in recipiendo fratrem nostrum domni apostolici assensum habuistis, cui et ipsi non contradicere et uos satisfacere debuistis, sciunt profecto, ut aiunt, quia et uos ad recipiendum domnus apostolicus non impegit, et ipsos ad dandum ei licentiam ea discretione, que sua est, non cegit, sed quoniam apud eum meruistis gratiam inuenire, non iubendo, sed patiendo uestre seu uestrorum uoluntati uidetur consentire. Neque enim hanc nostris, ut aiunt, molestiam inferri pateretur, nisi ad patiendum uestris suggerentibus urgeretur, et hoc sibi putant uestri et affirmant licere quod ita uiolenter nisi sunt extorquere. Sed esto. Omnia eis licent, nunquid omnia expediunt?  »Non sum  liber, ait Apostolus, non sum apostolus, non habeo potestatem hoc et hoc faciendi, sicut ceteri apostoli? Et tamen non sum usus hac potestate, ne fratrem meum scandalizem: ne quem uestrum grauaremus, ne quod offendiculum demus .« Non uult Apostolus id agere ad quod sibi potestatiuam uidet licentiam suffragari, quia hoc idem sentit caritatis legibus refragari, dum in eo inuenitur aliorum utilitas impediri, quibus fraternitatis iure debet utilis inueniri. Denique non uult occasionem dare his qui occasionem diligunt delinquendi, qui ex maiorum operibus assumunt sibi quasi materiam offendendi, qui ueneno malitie molestare proximos non uerentur, dum solum non intentione intrinseca, sed actione forinseca sanctos qui sunt maioris nominis,  imitentur. »Quod facio, inquit, et faciam, ut amputem occasionem eorum qui uolunt occasionem ut, in quo gloriantur, inueniantur sicut et nos .«

Quis maleuolus audiens quod, uelit nolit nostra Ecclesia, suum recipitis fugitiuum, non a uobis concipiat, uel conceptum adaugeat nocendi similiter incentiuum: gaudens si conceptam malitiam potuerit adimplere, et glorians in hoc actu quasi uobis similis apparere? Sunt enim plerique religionis habitum pretendentes, non tam paci fraterne quam turbationi studium impendentes: qui magis gaudent, si de altero monasterio quemquam sibi attraxerint blandimento seductum falsitatis, quam si eum  educant de seculo uel exemplo iustitie, uel uerbo ueritatis. Putant quidem se ad honorem maximum peruenire, si in suam coloniam elegerit quis transire; si spreto monasterio in quo hausit religionis quasi lacteum rudimentum, ad ipsos transmigrauerit, accepturus quasi maioris ordinis dignius incrementum.

Huiusmodi hominibus non est ea quam desiderant occasio largienda, sed eorum presumptio prudenti consilio retundenda, et uir beneuolus recte manum diligit etiam a licitis reuocare, ne, occasione accepta, suam maleuolus presumat illicitis occupare alii etiam quos constat non profunda scientia sublimari, non intelligentes que a maioribus uiderint actitari, quasi exemplo quodam se putant inuitari,  ut similia iam non timeant operari. Qui cum similia esse que cogitauerint, fallaciter arbitrantur, illicita fiducialiter operantur, et cum sic maiorum scientia obscuro tramite paruulos anteibit, istorum infirma conscientia deperibit. Sic autem ait Apostolus: »Peccantem in fratres, et percutientes conscientiam eorum infirmam, in Christum peccatis .« Si uero quod premonstratur putauerint non esse penitus imitandum, affirmant procul dubio nec etiam esse a maioribus premonstrandum, et eorum statim iudicant libertatem, non intelligentes cordis uel operis ueritatem. Et »ut quid, ait Apostolus, libertas mea iudicatur ab aliena conscientia?«  Et iterum: »Commendantes, inquit, nosmetipsos ad omnem conscientiam hominum .« Hec omnia uel sua uel alterius poterit incommoda remouere, qui tam ab his que non licent, quam ab his que non expediunt elegerit abstinere, ab illis, ut seipsum immaculatum ab hoc seculo tueatur; ab istis uero, ut proximorum infirmitatibus medeatur.

Quod utrumque adeo diligenter condecet obseruari, ut alterum sine altero non debeat sufficiens estimari, quia non satis Deo probabilem se ostendit, nisi qui etiam, quantum in se est, proximum non offendit. Ille autem Deo placet, et hominibus est probatus, 46 qui non solum iustitiam, sed et pacem fuerit amplexatus, ut Deo studeat per iustitiam deseruire, per pacem uero proximis conuenire. »Regnum Dei est, inquit Apostolus, iustitia et pax  ,« et: »Pacem sequimini sine qua nemo uidebit Deum .« Et iterum: »Solliciti seruare unitatem spiritus in uinculo pacis .« Et Zacarias: »ueritatem, inquit, tantum et pacem diligite .« Hec autem pax non solum in eadem domo, uel in eodem claustro firmiter est tenenda, sed inter remotos etiam est habenda, ad omnes qui Deo seruire desiderant sic esse debet extensa, ut eorum alteri ab altero nulla ingeratur offensa. »Sine offensione, inquit Apostolus, estote Iudeis et Grecis, et Ecclesie Dei .« Et iterum: »Ut sitis, ait, sinceri et sine offensa .« Et illud: »Nemini dantes ullam offensionem .«

 Quod si nulli fidelium est offensionis quippiam inferendum, quando amplius clericis est a monachis deferendum, ut quorum est quasi cognata religio, eorum cor unum et animam unam efficiat spiritalis dilectio? An monachorum Deus tantum? Nonne et clericorum? Imo et clericorum, quorum unus Deus qui iustificat tam clericos quam monachos ex fide et per fidem, non ut inueniatur iustificatos iterum zelus et contentio demoliri, sed ut affectu mutuo et profectum continuo ad unguem studeant expoliri. Cum autem tanta pax, tanta concordia, tanta dilectio inter eos debeat esse, qui siue clerici, siue monachi, unius Christi discipuli uolunt esse, quibus dicit: »Pacem relinquo uobis, pacem meam do uobis ,« et: »In hoc cognoscent omnes  quia mei estis discipuli, si dilectionem habueritis ad inuicem .«

Mirandum est, Pater reuerende, quod uidemus in contrarium id conuerti, et iustos pacis terminos sic euerti, ut plerique et religionis arcem uideantur amplecti, et tamen a pace et concordia proximorum inueniantur deflecti.

Attendens igitur quia religio proficit, hilaresco, sed attendens quia dilectio deficit, contabesco: et utrumque simul considerans, obstupesco, quoniam ad uidendum quomodo ista conueniant, nullatenus inualesco. Putaui aliquando ut modernis temporibus impleretur, quod per Isaiam Dominus pollicetur : Ponam, inquiens, iudicium in pondere, et iustitiam in mensura, ut scilicet inter religiosos  sic alter alterum iudicaret, quomodo se iudicari ab altero preoptaret, et quod sibi non uellet fieri, nec etiam faceret alteri. Nunc uero plerique qui laxiore uia religionis ianuam sunt ingressi, illis audent detrahere qui districtius propositum sunt aggressi, et qui sibi uidentur paulo religiosius conuersari, leuioris propositi uiros inueniuntur aliquantulum aspernari, nescientes uel potius non tenentes illud Apostoli: »Superiores sibi inuicem arbitrantes .« Hec pestis, hec contagio late serpit, hec gratos religionis flosculos sic decerpit, ut uix ad fructum spiritus ueniatur, in cuius catalogo pax et caritas nominatur. Quis iam ordo sine querela conuersatur, quis ordo est qui non de alio ordine conqueratur, dum alter alterum affectu tenero non supportat, sed  alter que alterius sunt, apportat? Alter alterius uel terras uel animus [animum?] nititur occupare, alterius terminos angustans, suos auidius dilatare, instituta sua commendans, alterius fame uel nomini derogare: que alterius sunt imminuens, sibi paulo amplius arrogare.

Nostis quantum ueteres monachi qui nigro habitu uestiuntur, qui iuxta precedentium Patrum instituta tritam religionis semitam gradiuntur, de austera nouitate Cisterciensium conqueruntur, augmento quorum ipsi, ut estimant, et fama et numero minuuntur. Nostis quantum ipsi Cistercienses istorum teneritudinem, et molles delicias reprehendunt, et earum [eas?] ad monachos nullatenus pertinere contendunt,  qui quoniam parcioris uictus et habitus fastigium apprehendunt, non satis, ut dicitur, aliorum infirmitatibus condescendunt. Ab utrisque autem clerici regulares nonnullas, ut aiunt, molestias patiuntur, qui tamen Deo utcunque seruire moliuntur, et qui uellent et deberent a monachis collaborantibus adiuuari, conqueruntur plurimum ab eis resistentibus se grauari.

Unde non iam mirandum est, si Aegyptios aduersus Aegyptios uidemus concurrere quod per Isaiam  Dominus comminatur, uel si impius iustiorem se deuorat, quod propheta Habacuc  admiratur, cum in populo Isrel unusquisque deuoret carnem brachii sui, iuxta predictum Isaiam , Manasses Ephraim, Ephraim Manassen, et simul ipsi  contra Iudam. Quod quid est aliud quam monachus monachum et simul ipsi contra clericum? Sed Apostolus: »Si inuicem, inquit, mordetis et comeditis, uidete ne ab inuicem consumamini .«

Huiusmodi morsus in nostro et uestro ordine uellem nullatenus inueniri, et in assumpta religionis semita, neutrum ab altero prepediri, sed utrumque exemplis mutuis humiliter erudiri, et non habitu, sed affectu, non loco, sed spiritu couniri, ut qui religioni curam paulo ceteris ampliorem uidentur impertire, studerent etiam honore et amore inuicem preuenire. Sic enim uigeret pax mutua et abundaret caritas, profecto refrigesceret multorum iniquitas, et non solum is qui ex aduerso est, nichil habens malum dicere uereretur, sed et de illo utroque sic unito  recte illud propheticum diceretur: »In pace et equitate ambulauit mecum, et multos auertit ab iniquitate .« 47 Multos quippe tam religiosos quam seculares non mediocriter adiuuaret, si uterque iste ordo in pace et equitate concorditer ambularet; si cum alter attenderet penitentie gratia quidquam amplius altero se sufferre, non tamen ex eo presumeret super alterum se efferre, cum non maior corporis passio, sed humilis spiritus, maior dilectio, acceptabilis habeatur, si tamen Deus ad acceptandum quod agimus dignanter conuertatur. Quis scit, ait Ionas , si conuertatur et ignoscat, et reuertatur a furore ire sue, et non peribimus? Si quid ergo uobis licitum estimatis, uidete ne hec licentia offendiculum fiat infirmis: infirmis, inquam, tam uestris  quam nostris. Sicut enim apud nos plures sunt imperfecti; sic apud uos, non omnes, pace uestra dixerim, sunt perfecti, imo quidam eorum cum a uobis id quod licitum uel est uel esse uidetur, assumunt, a seipsis pleraque superaddendo presumunt. Quorum illi qui missi a uobis in nostris partibus demorantur, iactitare in auribus populi gloriantur: quod frater noster, cum monachus factus fuerit, ad eos remittetur, de cuius presentia et eis erit gloria et nostra Ecclesia rubore confundetur. Que iactatio, que prouocatio non a Paulo apostolo est assumpta, sed a seipsis presumpta: quos idem monet Apostolus, ne popularem gloriam aucupentur, ne proximis suis quidquam molestie machinentur. »Non efficiamur,  inquit, inanis glorie cupidi, inuicem prouocantes, inuicem inuidentes .« Cum autem hec et huiusmodi plurima inter eos qui religiosi et uidentur et sunt, uel uideam uel audiam uentilari, compellor, plusquam dici ualeat, contristari: et cum nondum uideam quid me possit super hoc consolari, satis congrue possum illud propheticum protestari: »Consolatio, inquit, abscondita est ab oculis meis, quia ipse inter fratres diuidit .« Unde et quo infernus hic procedat non sufficit admirari, qui diuidit inter fratres, quos dicebat amicabili uinculo colligari, maxime cum seruire Deo idem non paruo studio moliantur, et Deo seruientes inuicem diligere iubeantur, et diligentes inuicem non morsus amaritudinis, sed pacis osculum largiantur. Utinam hunc  infernum Christus nostre salutis auidus morderet, imo utinam istam mortem misericorditer absorberet: que uidetur eos in dissensionis tumulos sepelire, quos deberet uiuificans dilectio counire. Unde autem inter fratres ista diuisio, uellem scire, sed hoc mihi magnus labor est inuenire, quia nundum possum in illud Dei sanctuarium introire, cuius altitudo huiusmodi absconditum uidetur operire. Utinam ergo possem uestram gratiam promereri, ut mererer uestris responsionibus edoceri: qui quoniam in cellam Christi uinariam introistis, illic, ut estimo, et hanc scientiam inuenistis. Utinam mihi paruulo dignaremini respondere, et super hoc non me solum, sed et mecum plurimos edocere! utinam huic responsioni uel paruam dignaremini morulam  impertire, cuius est officii nescientes misericorditer erudire! Si apud uos esse cuiusquam meriti me uiderem, profecto ad respondendum instantius uos urgerem, et exactor auidus silentium non tenerem, donec a sanctitate uestra id siue opportunius siue importunius extorquerem. Ut enim uerum fatear, non paruum gratie conferretis, si super hoc mihi, imo nobis ignorantibus aliquid diceretis, quomodo scilicet et ad seruiendum Deo inueniamur nonnulli consentire, et tamen sic ab inuicem dissentire. Quod si de plenitudine uestre scientie, nostra non meretur ariditas irrigari, uestris saltem orationibus, et uolumus et petimus adiuuari, ut det nobis Deus et nil aliud sapere quam oportet, et id plenius sapere  quod oportet. uale.



EPISTOLA XI. PHILIPPI AD BERNARDUM. Miratur, crescentibus nouis reformationibus religiosorum, non crescere mutuam inter eos caritatem.

Sicut plerosque facit claros eminentia meritorum, dum eorum bona opinio perducitur ad notitiam plurimorum, sic nonnullos quibus non suppetit optabilis uirtutum claritudo, nichilominus reddit notos fame reprehensibilis turpitudo. Cui simile quiddam apud quemdam ethnicum recolo me legisse, qui diuersis iuuenibus diuersa huiusmodi meminit accidisse:

Tam mala, Thersiten prohibebat fama latere
   Quam pulchra Nereus conspiciendus erat  .

 Cum autem me apud uos non commendet Nerei florida pulchritudo, notum quidem efficit Thersitis horrida turpitudo, et cuius corpoream faciem non nouistis, sinistro agente susurrio, turpem famam uel infamiam cognouistis. De qua cognitione mea non magnopere paruitas hilarescit, imo, ut uobis fatear, non mediocriter erubescit, quia non sic ambiebam mei notitiam uos habere, ut uestris in oculis uellem sordidus apparere. Neque enim impudentem illum decreueram imitari, qui, cum insatiabiliter affectaret famam suam largius dilatari, nec aliquid posset dignum, aliquid precipuum operari, inuento consilio templum ciuitatis succendit, et  querentibus ciuibus quis, quare huius incendii presumpserit auctor esse, prosiliens in medium: »Ego, ait, qui uolui notus esse.« Cum ergo nullatenus affectarem huiusce titulum prauitatis, mihi tamen impressus est, contra propositum uoluntatis, dum impius 48 amicus, ne dicam, inimicus homo, qui me uobis absentem et incognitum nominauit, auersa manu, zizania super triticum seminauit . Qui quomodo id fecerit, quis sapiens, non admirans uehementius obstupescat, si tamen et liquido rei ueritas innotescat, et si diligentius consideret quam ueram, quam sinceram, et fratri frater, et filio pater exhibere debeant caritatem, maxime qui religiosam profitentur uoce et habitu sanctitatem? Plerumque autem nullus inuenitur ad nocendum, cuiuis  misero grauius imminere, quam qui ad subueniendum debuerat proximus apparere: presertim, si qui nocere desiderat, ditior, si potentior habeatur, ut qui sibi credat populum habere mereatur.

Hoc nimirum tempore, imo hac tempestate potest quis rarum admodum inuenire, qui iuxta decretum Moysi, paruum ut magnum diligat exaudire, qui uel tacens eligat a iudicio continere uel ad faciendum illud, dignam diligentiam adhibere. »Paruum, inquit Moyses, ut magnum audietis, quia Domini iudicium est . Ceterum cum apud uallem-Claram quidam ex fratribus uestris nostram uobis diceret ueritatem, et persona potentior suam ex opposito uoluntatem, eui potius aurem credulam  uestra paternitas inclinauit, satis rei exitus indicauit. Illo quippe tacente, qui quandoque [saluos faciet filios pauperum et humiliabit calumniatorem ,] tacere pariter uestra reuerentia non elegit, uel sermone pacifico calumniatorem a proposito non abegit; dum auditas eius calumnias in ueritatem et misericordiam non redegit, sed premi et opprimi suo consilio, suo iudicio me cegit. Suo, inquam, nam sicut longe melius nostis, hominis et non Domini esse iudicium comperitur, ubi prelata potentis uoluntate ueritas pauperis non auditur, cum summus ille iudex nullius accipiat granditatem, sed solam uultus eius uideat equitatem. Nec dubito quin uestrum illud iudicium protulerit precipitatio potius putatiua quam malitia presumptiua, quia nichil inuidie,  nichil malitie uestre ascribo sanctitati: cuius simplex estimatio non prudens obstinatio mee nocuit paruitati. uerumtamen ne incauta estimatione, iustus ille preceps in aliquem et noxius haberetur, et tam prolate sententie quam sue reus ignorantie teneretur: »Causam, ait, quam nesciebam diligenter inuestigabam .« Sed hoc mea miseria, hoc mea meruit iniustitia sustinere, que cum deficiente gratia, noluit a prohibitis abstinere; summum illum iudicem ad tantam potuit iracundiam commouere, ut nollet a me misero tam graues molestias amouere. Etsi enim in uos uel in eos qui mihi graues fuerunt, nichil me recolam deliquisse,  scio tamen in conspectu interni iudicis, me tam multipliciter offendisse, ut iuste permiserit et meam grauiter opprimi paruitatem, et in meam miseriam uestram decipi sanctitatem. uerum, sicut dicere uoluistis, ut sub manu caderem opprimente, sic uellem, mutato diceretis proposito, ut liberet Deus pauperem a potente, pauperem, inquam, cui non est adiutor , pauperem, ad quem uulnerandum tam grauiter potentium deseuit multitudo, ut uix spiret uel respiret relicti seminecis lassitudo. Si autem cui nocere uoluistis, non uultis eidem et auxilium impertire, dignamini saltem, queso, eius ignorantiam erudire, quia non solum inflictorum grauamine uulnerum contabesco, sed et graui modo imperitie nichilominus elanguesco. Potest quidem  huic morbo duplici, uestra, nisi fallor, mederi magnitudo, et arentem inopiam uestra diues tergere plenitudo, et nimirum uestra non lesura, sed conueniens usura uideretur, si pro damno simplici duplex beneficium redderetur. Quod utrumque tamen si non est possibilitatis uestre, uel potius uoluntatis, uolo saltem, ut dictum est, eorum alterum mihi misericorditer impendatis, ut uidelicet si non confertis sumptuosam inflictis uulneribus medicinam, conuertatis uel lenem calamum ad doctrinam.

Ante triennium quamdam uobis epistolam allegaui, in qua, ut recolo, uos summopere postulaui, ut quod mihi clausum erat, dignaretur uestra sanctitas aperire, sed, ut mihi post dictum est, in manus uestras non meruit eadem epistola peruenire. Eiusdem  uero putei adhuc tanta mihi uidetur altitudo, ut ad eam pertingere hauritorii mei non possit hebetudo, cum uolenti haurire mira difficultatis nebula se offundat, et secretum requisitum profundiori subterfugio se abscondat. Cuiusmodi profunditatem non dubito uos plenius, uos limpidius attigisse, cui datum est in cellam uinariam et Domini sanctuarium introisse, cui Leo de tribu Iuda et soluere septem signacula et librum uoluit aperire , uestroque ministerio turbis discumbentium alimoniam impertire.

Mouet me quod nostris temporibus et religionem uideo dilatari, et dilectionem fraternam plurimum coarctari: quod plures et ad bene uiuendum laudabiliter  incandescunt, et tamen a diligendo inuicem refrigescunt. Nullis retro diebus religio tantis uarietatibus est amicta, non tot uiuendi generibus, non tam multis, ut ita dicam, ordinibus est distincta, cum pulso cinere carbones desolatorios, status ille igneus multiplicius reaccendat, et in diuersos caminos flamma uehemens auidius se extendat. Unde tam clericorum quam monachorum, et noua monasteria feraci germine coalescunt, 49 et antiqua, resumpto uigore pristino, reflorescunt, et cum non uno habitu, non eisdem uideamus eos institutionibus cerceri, tamen constat eos ad religionis ardua promoueri. Cum uero, tam in eisdem quam in diuersis monasteriis, uincti et iuncti amore diuino tendant spretis presentibus ad futura,  adeo tamen aduersus inuicem recalcitrant in iunctura, ut tenentes mandatum quo ad diligendum Deum iubentur laudabiliter proficisci, secundum et simile inueniantur reprehensibiliter obliuisci. Tanta quidem pestis, tanta inter eos inquietatio iam uersatur, ut et ordo de ordine, et homo de homine non mediocriter conqueratur, et cum alter alteri grauis admodum habeatur, raro cuiquam amor debitus uel reuerentia deferatur. Plures autem qui non paruam uidentur dare operam sanctitati, uoluntati maiorum potius quam pauperum defernnt ueritati, tenentes quod Antipater Cesari legitur respondisse, dicens non homini, sed nomini Romano amicum se fuisse. Quibus uero modis clericus monacho, monachus clerico, uel etiam clerico clericus, monacho monachus  molestus sit, quia in illa epistola diffusius dixisse me recolo, in presenti supersedeo recensere, presertim ne uestram reuerentiam uerbis inueniar prolixioribus detincre.

Per illum igitur uos deprecor, qui suam uobis scientiam, suam contulit sanctitatem ut super hoc dignemini meam instruere paruitatem. Quomodo scilicet religiosis adest, et in appetitu celestium tanta consensio, et ab inuicem tanta dissensio, quomodo ad tenendum religionis fastigium sic festinant, et a dilectione mutua sic declinant, quomodo in amorem diuinum rectis possint gressibus ambulare, et in fraternum tam reprehensibiliter claudicare? Et »utinam essem uir non habens spiritum, et mendacium potius loquerer .« Neque hoc loquor,  ut maiorum derogem sanctitati, sed ut motus meos uestre indicem maiestati, ut eosdem cognitos, uestra scientia, uestra beneuolentia dignetur abolere, nisi forte quia scitis in uermibus paupertatis et sterquilinio me sordere, uermescenti et sordenti dedignamini respondere. uale.



EPISTOLA XII. PHILIPPI AD EUGENIUM III PAPAM. Petit a pontifice subsidium contra persecutores suos.

Si me uobis parum loqui uestra dignatio pateretur, si loquentem me audire uestra patientia dignaretur, tribulationis mee uobis historiam recenserem, ut uel sola mea relatione, uel uestra pariter responsione solamen aliquod obtinerem. Cum enim quis  fasce impari pregrauatur, putat se illum ferre leuius si loquatur, si auri audienti enarret uel quanta sit imminentis oneris magnitudo, uel sua onerati quam insufficiens fortitudo. Ideo Ieremias, cum ciuitatem Ierusalem dari uideret excidio, et non posset grauem hanc sarcinam patienti ferre silentio, aggressus est rerum miseram seriem uerbis lacrymabilibus enarrare, et lacrymosam narrationem scripto memori commendare. Ciuitati quippe quam tenere diligebat non preualens subuenire, et in eius excidio dolorem grauissimum non sentire, rupto silentio conuertitur ad lamentum, nullum dolori suo familiarius inueniens lenimentum. Denique uulnus quod dum clausum tenetur periculosius ingrauescit, deopertum nonnunquam sanabiliter detumescit, quia sicut architectus  eam quam non nouerit non resarcit ruinam, sic medicus dare nescit operto uulneri medicinam. Hoc propter omnis eger, ut attendo, fert egre silentium, sed inquirit qualecunque loquendo remedium: qui si forte alium auditorem habere non meretur, ipse tamen sibi soli et relator plerumque et auditor pariter exhibetur. Si uero contigerit auditorem beneuolum inuenire, qui et uelit et nouerit solatium merentibus impertire: tam suaui, tam condito uerborum eius medicamine refouetur, ut ultra nullo uel modico inflicti dolore uulneris aggrauetur. Quodpropter Scriptura diuina: »Si uideris, inquit, sensatum, euigila ad illum, et limen ostiorum illius exterat pes tuus .« Et infra: »In uerbis, ait, sensati inuenietur gratia .« Quia  ergo sensati uerba lego sine gratia non haberi, et eum cui loquor sensatum audio perhiberi, limen eius pes meus aggredi et ingredi affectat et conatur, et ingressu frequenti exterere nisi  repulsam patiatur. Sed spero quia bonus ille Dei Spiritus et ori meo infundet ueritatem, et in corde uestro diffundet caritatem, ut que mihi de me nota sunt sine scrupulo proferam falsitatis, et uos que uera dixero audire diligatis.

In claustro igitur assumpto uultu et habitu regulari, premonitus diuino Spiritu elegeram conuersari, ut forensi tumultu relegato et pompe fastu uel fastigio secularis, me teneret et foueret quies et abiectio salutaris. In quo proposito per annos aliquot fueram conuersatus, nullius in Ecclesiam supereminens honore  magistratus, nisi quod electione horum quibus obedire decreueram euocatus, per decem fere et nouem annos in eo manseram, qui dicitur prioratus. Prior autem etsi non satis congruum sanctitatis fastigium apprehendi, si longe lateque famam meam uirtutum meritis non extendi, tamen inter fratres meos uiuere sic contendi, pro posse 50 uitarem illis dare formam uel materiam delinquendi. uolui quippe Deo, cui me obtuleram, sic placere, ut nollem hominibus inter quos me contuleram, displicere; sic uolui coram Deo dirigi uitam meam, ut attaminari nollem inter homines famam meam. Aestimaui enim honestum et utile, cum me paruulum pauci nossent, si et ipsi de me sinistrum dicere nichil possent, si me ad omnes donante gratia sic haberem, ut tam ab  his qui intus quam ab his qui foris sunt bonum testimonium obtinerem. De quo Salomon: »Melius est, inquit, nomen bonum quam diuitie multe .« Quod cum in Ecclesia mea, in uicinia mea pro suo modulo mea paruitas adepta uideretur, et de me, ut putabam, nullus fere hominum quereretur, ut uerum fatear, suscepto inter fratres prioratus eram honore uel onere sic contentus, ut essem ad appetenda maioris prelationis fastigia non extentus.

Credat sanctitas uestra et agnitio ueritatis ab omni dubio uos expurget, nullus enim in presentiarum, ut mentiar, me perurget: credat, inquam, quia malebam sub quieto et humili proposito retineri quam ad eos  quibus scio et sciebam me esse imparem honores ecclesiasticos promoueri. Credat sanctitas uestra, si maiores mei paruitatem meam affectu tenero suscepissent, si iuxta uotum meum, sub tegmine alarum suarum a conturbatione hominum abscondissent, maluissem placido sinu tenere diligentiam confoueri quam forensium actionum tumultuosis occupationibus exhiberi. Quod nimirum uidit et inuidit ille noster omnium nequam hostis, qui nocendi artifex, sicut uos melius longe nostis, nichil amat amplius quam uel detrimenta uera fidelium moribus irrogare, uel saltem opinioni eorum inuentis mendacibus derogare. Attendens ergo diligentius in quo et mihi poterat plus nocere et pluribus ceteris latentius et nocentius imminere, cum ueritas non suppeteret  proposito eius peruerse uoluntatis, prudenti artificio composuit deceptoriam similitudinem ueritatis. Denique ceteris in paradiso animantibus prudentior serpens fuit . Iste serpens, iste coluber tortuosus, collectum uenenum uno simul uomitu, uno uomente strepitu non effudit, sed, electo uasculo tractu lubrico se infudit, ut, cum illud malitia, mendacio, dolis infectum plenius redderetur, inde longe lateque in multorum perniciem pestis efficacius funderetur. Intellexit, ut arbitror, famam que pridem maluerat non facile posse ledi, et impugnanti mendacio nullatenus satis credi, si, quemadmodum ad imitandum illud excogitata uerisimilitudine iuuaretur, non etiam congruo mendacii perlatore ad augendam fallaciam uteretur. Inuentum igitur hominem  quem sibi utilem estimauit, quem assumpta forinsecus religionis species palliauit, suis eum moribus, suo proposito conformauit, et ad peragendum quod disposuerat primum et precipuum ordinauit. Ille autem cepit, ut predoctus fuerat, murmurare et sinistros de me rumores mordenti susurrio fabricare; aggressusque nonnullos quos nostros uidit ordini preeminere, in auribus eorum pro bonis mala, pro ueris falsa studuit suadere. At illi scientes posse hominem multis et uariis tentationibus agitari, nullum esse qui non possit, si desit gratia, deprauari: quod semel, quod iterum, quod sepius dictum est, audierunt, et ut se habet humana suspicio, uerum esse quod uidebatur uerisimile crediderunt. Quorum qui rem ipsam sunt diligentius perscrutati, et applicare  uoluerunt aurem beneuolam ueritati, quod quo intuitu dictum fuerit cognouerunt, et mihi falsis calumniis impetito gratis, prout iustum eis uisum est, ignouerunt. Quibus autem ueritas rei cito non patuit, uel, si dici liceat, patefacta satis non placuit, sinistris rumoribus paulo tenacius adheserunt, et per aures plurimorum multipliciter diffuderunt. Sic in breui suas uires fama, imo infamia, dilatauit, et adulterinum germen uago multiloquio fecundauit, et que altas ueritatis radices non dederunt, tamen siluescere spuria uitulamina presumpserunt.

Sed durum forte religioso uidebitur auditori quod nimirum et mihi durum uidetur relatori, ut scilicet quisquam homo qui propositum religionis assumpserit,  assumptumque uultu et habitu, imo et moribus, tenere dilexerit, huius mendacii primus fuisse seminator uel dici debeat uel putari, cum nesciat uera religio turpi mandacio famulari. Denique scriptum est: »Noli uelle mentiri omne mendacium: assiduitas enim illius non est bona .« Et infra: »Potior fur est quam assiduitas uiri mendacis: perditionem autem ambo hereditabunt .« Cum igitur furto mendacium comparetur, imo furto peiorem assiduitatem mendacii Scriptura protestetur, non presumo reum mendacii religiosum hominem affirmare, ne offendam religiosos, qui quod de se sentiunt et de aliis diligunt estimare. Illud pro certo dixerim quod uestram forte reuerentiam non offendet, unde quisquam, ut arbitror, me dignum  argui non contendet, quia si non fuit ille homo, fuit saltem quasi homo. Sic enim se nequam ille »Satanas in lucis angelum transfigurat ,« ut quibus infulserit, eos non illuminet, sed adurat, non est a fide absonum si dicatur se, et in hominem transmutare, cum satagit zizania super triticum seminare. De quo dictum est: »Inimicus homo hoc fecit .« Iste inimicus cum 51 Christum Deum esse nesciens, purum hominem estimaret, et cum uariis eneruare tentationibus affectaret, ut arbitror, in forma illi hominis uoluit apparere, sperans hominem hominis consilio facilius adherere. Non itaque mirum si homo iste nostris quoque se maioribus presentauit, si me apud illos fictis calumniis accusauit, qui fratrum accusator  a diebus pristinis exstitisse , et cuius inuidia mors in orbem terrarum legitur introisse . Iste quidem a uera sanctitate, et sancta ueritate omnimodo destitutus, qui iusta quemdam ethnicum mille nocendi artibus est imbutus, tempus sue malitie congruum assecutus, multis multa multoties de me nequiter est locutus. Nam et que nunquam egeram, me egisse pertinaciter affirmauit, et que bene gesseram, in contrarium commutauit: ad hoc studens malitiosa figmenta componere, ut maculam mihi et ceteris posset imponere. Unde scriptum est: »Bona in mala conuertit insidiator, et in electis imponit maculam .«

Iste insidiator plurimis fidem fecit, et eos ad credendum  procaci instantia sic infecit, ut apud eos locum nuda ueritas non haberet, sed sub specie ueritatis operta falsitas preualeret. Que uelut infans et tenera ex illius ore nequissimi prodiuit, sed eundo uires preualidas acquisiuit, cunctisque resistentibus uehemens inimica, ad destinatum finem fronte pertransiit impudica. Nam cum prius inter uiros nostri ordinis serpens et lubrica uolueretur, et illic ei non tam semita quam uia patula preberetur, in his tamen organum male tinnulum non suspendit, sed ad decantandum suum inter ceteros canticum se extendit. Non solum enim monachos et eos qui dicuntur clerici seculares, sed et turbas rumor iste non latuit populares, dum quod nostris sacerdotum principibus fuerat intimatum,  ab eis diffusius tam religiosis, quam secularibus est relatum.

Quod uero tot et tanti relatores publice predicabant, dignum fide auditores plerique estimabant; et cuius adhuc plurimi faciem ignorabant, nomen meum graui cum uituperio uentilabant. De me quidem clerici, de me laici, de me abbates, de me episcopi loquebantur, et rem ad purum nescientes, famam preducem sequebantur; et quia in Ecclesia mea priorem me esse fama nouerant certiore, ubique gentium uel locorum multa erat fabula de priore. Prior, inquiunt, de Bona-Spe, nequiter conuersatur, prior religioni et ordini suo contumaciter aduersatur: prior mercimonio fratrum suorum beneuolentiam acquisiuit: prior ambitionis  intuitu suam illis gratiam impertiuit: prior, inquiunt, uiolator pacis, litium seminator, proditionis reus, auctor dissensionis, temerauit iura, ordinem confudit, fidem rupit, usurpauit indebita, licitis non contentus ad inconcessa procaciter se extendit.

Hec et huiusmodi de priore misero dicebantur, et a multis esse uerissima credebantur, cum non semper esset presto qui hec referentibus obuiaret, et audientes ad certam ueritatis notitiam reuocaret. Nouerant quidem scriptum esse: »Non credas omni uerbo ,« et iterum: »Antequam interroges, ne uituperes quemquam; et cum interrogaueris, corripe iuste :« Et de incertis preceptum: »Nolite iudicare ,«  de manifestis uero: »Iustum iudicium iudicate .« Nouerant, inquam, in Scripturis hec et multa similia contineri, quibus possent a precipiti iudicio, et inconsiderato uituperio cerceri, sed quia non contemnenda referentium estimabatur auctoritas, adhibenda uidebatur audientium prona credulitas.

Que omnia in meam perniciem concurrebant, dum tam illi quam isti quasi ad lapides unanimiter decurrebant; et qui freti saniori consilio lapidantibus occurrebant, nichil tamen uel parum mihi misero succurrebant. Tanta enim erat persequentium multitudo, imo tanta eiusdem multitudinis fortitudo, ut eis ueritatem pro me quisquam dicere  uix auderet, et aggressus id audere, apud eos gratiam non haberet. »Et tu, inquiunt, ex illis es: nam et loquela tua manifestum te facit .« Denique tantus undarum inundantium cumulo cumulus superuenit, et ad hoc excrescente uerborum turbine res deuenit, ut dicerent qui me uexabant pacem rebus nullatenus posse dari, nisi de Ecclesia mea eiectus compellerer alias conuersari. Cuiusmodi consilio noster episcopus assensum non prebuit, imo id fieri auctoritate qua pollebat, ualde prohibuit, presertim cum Ecclesia nostra proprii abbatis prouidentia tunc careret, et ad eum cura nostri nullo medio pertineret. Sciebat quidem et dicebat me iniustius diffamari, et Ecclesiam nostram non recto satis ordine tribulari, et se illis  potestatiue in nos frementibus opponebat, sed eorum preualido modum fremitui non ponebat. uolens quippe ab illorum calumniis nos absolui, offerebat satis humiliter illorum pedibus se prouolui, si pacis intuitu ab incepto uellent desistere, et ei quam sciebat ueritati non ultra resistere. Eamdem ueritatem nonnulli abbates nostri ordinis predicabant, et ea diligentius exquisita me innocuum iudicabant, asserentes quemquam abbatum me mancipata Ecclesia non habere huiuscemodi potestatem, ut educat inde fratres contra suam et sui capituli uoluntatem. uerumtamen nec episcopum 52 nostrum nec abbates predictos, nec plures ceteros nostri principes audierunt, sed indefesso studio in eo quod ceperant perstiterunt, non irarum, non minarum  tonitrua remittentes, nullam mihi, nullam nostre pacem Ecclesie promittentes, si non ego cum quibusdam fratribus de Ecclesia festinarem exire, cum propter nos uideretur eiusmodi tribulatio deseuire.

Nonnulli uero qui se mihi forte beneuolos spoponderunt, cum super hoc eos consulerem, benigne responderunt: »Frater, inquiunt, oppressores tui abbatibus ceteris et illi nominatissimo ceterorum abbati de Claraualle, episcopis quoque, insuper archiepiscopo de te et tuis absentibus sunt locuti, et pro sua uoluntate causam suam in illorum auribus prosecuti, et iuxta dictum suum quale uoluerunt consilium assecuti, illorum auctoritate in hac sunt  pertinacia constituti. Denique episcopus tuus archiepiscopo non resistet, abbati de Claraualle quisquam nostri similis non obsistet; et quidquid oppressores tui de te asserunt, illi uerissimum esse putant, quidquid isti expetunt, illi concedere non refutant. Qui si omnes oppressioni tue decernunt insistere, tu quis es qui tantorum conatui possis resistere? Bonum est itaque ut istorum ad presens uoluntatibus obsequaris, ne forte resistendo durus et contumax uidearis, et ut Ecclesia tua, cui perperam inferunt te presente  pacem recipiat te absente. Simili consilio noster episcopus tandem cessit, et egressum nostrum, quem ante prohibuerat, nunc concessit, et quia eum uti iure proprio incumbens uiolentia non permisit,  quasi proiecto clauo in mediis fluctibus nos dimisit. Etsi enim uelle ea bonitate, que sua est, non omisit, tamen pro nobis contendere fractus aduersitatibus intermisit, et attendens conatus suos non proficere, quos premisit, de se desperans, diuine deinceps prouidentie nos commisit. Egressi ergo nos septem qui nominatim descripti fueramus, qui maiestati principum satis acceptabiles non eramus, eorum claustris uelut rei criminum mancipati, sub eorum ditione aliquanto sumus tempore conuersati. Nobis autem egressis, inchoata pridem turbatio non quieuit, sed magnus in Ecclesia, magnus in prouincia nostra tumultus excreuit, ut certum fieret egressum nostrum, non pacem rebus  contulisse, sed maioris scandali causam uel  materiam intulisse. Fratres enim intra monasterium intolerabiliter grauabantur, foris uero seculares non mediocriter mirabantur quod nostri principes nos uel nostram sic Ecclesiam perurgerent, cum causam perurgendi nisi grauem sue uoluntatis impetum non haberent.

Fratres, cum quibus per uiginti et amplius annos fueram conuersatus, nullam mihi calumniam inferebant; exteriores uero bonum satis testimonium deferebant, et in eos uehementius, et, ut putabant, iustius succensebant, qui mala passim de me ficta magis quam cognita recensebant. Quibus uero nondum displicuit quod egerunt, nostre prouincie potentes et principes adierunt, et eis ad patientiam inffexis maiorem nostre Ecclesie uiolentiam  intulerunt, et de me non tacentes, peiora prioribus addiderunt. Mirantibus enim et inquirentibus tam maioribus quam minoribus quid egissem, unde ab Ecclesia uiolenter expelli debuissem, cum tale quid a nostris aliquando fratribus non audissent, et ipsa antea nullatenus comperissent, isti ut, quod fecerant, possent credibilius excusare, studuerunt me absentem multo grauius, multo deterius accusare. Alius me tale quid commisisse quod nec debebat dici publice predicauit. Alius me comburi dignissimum in auribus secularium iudicauit, intendentes eos a dilectione mei ad odium detorquere, quos attendebant mihi melius testimonium perhibere. Quidam uero qui assentandi studio placere nostris maioribus cupiebat, quod negabant  illi, negans, quod aiebant, pariter aiebat: quietisque impatiens per nostram uagus prouinciam equitabat, et uerborum prodigus audita inauditis multo fenore cumulabat. Qui, cum iuxta Salomonem malefaciens »in rebus pessimis exsultaret ,« et de nostra ruina conquerentibus insultaret, a nonnullis reprehensus non se poterat conuenientius excusare, quam: »uolo, inquiens, et debeo meum dominum adiuuare.« Dominum suum sacerdotum principem appellabat, cuius patientia et ipse minor dominus imperabat: illique maiori minor ipse tam iusto quam iniusto uolebat obsequio deseruire, quem et suis uoluntatibus attendebat prono satis animo consentire.

 Iste uiros nostri ordinis quos uidebat in hoc negotio nolle a uero deuiare, nostrisque maioribus uerbis, licet parum proficientibus, obuiare, satagebat uel per seipsum, uel per suos nuntios curiosius conuenire, blandiens precibus, terrens minis, ne a domino suo presumerent dissentire. Iste et ei similes tot et tanta de me conuenientia predicarunt, tantis me calumniis, pudore seposito, diffamarunt, ut etiam seculares tantum piaculum abhorrerent, admirantes quomodo religionis homines de quouis fratre suo talia dicere sustinerent. Etsi enim Scripturam non nouerant dicentem: »Nolite annuntiare in Geth, neque in compitis Ascalonis, ne forte exsultent filie incircumcisorum, ne exsultent filie Philisthiim :« etsi hec, inquam, non  legerant, horum tamen sensum tenere 53 uidebantur, et Saul et Ionathe ruinam nescientes, de me similia loquebantur. »Etsi, inquiunt, illum religionis sue homines nouerant grauiter deliquisse, et cuiusdam exsecrandi facinoris precipitium incurrisse, non tamen debuerant in nobis secularibus propalare, et ad insultandum lapso procaces forensium animos prouocare. Cum enim huic tantum ab eis uituperium irrogatur, toti profecto eorum ordini derogatur, et ob hoc etsi ei excrescente odio deferre noluissent, sibi saltem ipsis parcere debuissent.« Hec et huiusmodi Ascalonite, Gethei, Philisthei de nostris Isrelitis ad inuicem loquebantur, et mirantes cum stupore de religionis huius interitu querebantur, addentes cum iuramento plerique  illorum quia, si etiam se in proximo sentirent morituros, non se tamen in istorum coloniam remedii gratiam transituros. Interea in claustro alieno, in quo missus fueram conuersari, iusserunt principes me diligentius obseruari, timentes ne quid noui facerem quod eorum propositum infirmaret, ne quis superueniens quidquam mihi utile nuntiaret.

uerum istos claustrales, inter quos uelut custodes carceris conuersabar, quos mihi duriores fore propter mandata principum primitus suspicabar, diuina mihi uoluit beneuolentia mitigare, scientes et fatentes me iniustius molestias presentes tolerare. Qui cum mihi et plerique alii humanitatis gratia loquebantur, me pressum consolari affectu sollicito  nitebantur, asserentes de meo scandalo plurimum se dolere, et pie adhortantes equo me illud animo sustinere. »Deprime, aiunt, cor tuum et sustine, et in humilitate tua patientiam habe ,« ueritas liberabit te. Que multorum exhortatio cum mihi non sufficere uideretur, presertim cum promissum res optata non cito sequeretur, fateor mihi frequentius illud occurrisse, quod de re fere simili quidam ethnicus legitur respondisse: »Omnes, inquit, ignoscunt, nemo succurrit.« Mihi quidem satis misericorditer ignoscebant, qui amantes ueritatis me iniuste opprimi cognoscebant, sed affectum mansuetudinis ad effectum iuuaminis non deducebant, dum aduersus principes nullum pro me defensionis  gladium educebant. Plus uidebam illos posse qui me offendere nitebantur, quam qui mecum offensione indebita grauabantur, dum illi et minaciter et efficaciter meis opprobriis insistebant, isti sola ueraci uoluntate, non etiam audaci libertate opprimentibus resistebant. Ego igitur de die in diem in hoc amplius affligebar, quod inter ueri nescios, ut dignus mille mortibus arguebar, et qui magne potentie, magne scientie, magni denique meriti non habebar, tamen fama proficiente in peius ubique gentium cognoscebar. Hoc est, ut uerum fatear quod solebam amplius abhorrere, ad quod euitandum maius studium adhibere, et qui pridem in angulo paupertatis sine scandalo prauitatis delitescere cupiebam, nunc per uicos et compita,  per urbes et palatia, me nominari reprehensibiliter audiebam.

Sic longe lateque clamoribus liberis falsitas intonabat, ueritas autem demisso adhuc uultu rauco murmure susurrabat, cum tandem e diuersis mundi partibus abbates nostri ordinis aduenerunt, et more solito ad Ecclesiam Premonstratam colloquendi gratia conuenerunt. Quorum plures per nostram Ecclesiam, plures per prouinciam transierunt, et diffusi scandali tam ordinem quam originem audierunt, etsi non satis approbantes que nobis nostri principes intulerunt, rem discretius pertractandam ad Conuenarum commune iudicium detulerunt. Ubi tam prioribus quam posterioribus a fundo reuolutis, et que obscura et dubia uidebantur, lucidius absolutis,  cognouerunt minus iuste nostram Ecclesiam perturbari, et non meo, sed alieno merito me uexari. ueritate autem cognita quamplures eorum de tanto scandalo doluerunt, sed in suos maiores uel equales ferre sententiam noluerunt, decernentes sic nobis qualecunque remedium impertire, ut uellent que facta fuerant non punire.

Nos igitur qui de nostra Ecclesia uiolenter eiecti fueramus, suo iusserunt colloquio presentari, presentatos blande et humiliter dignati sunt adhortari, quatenus preteritorum utcunque immemores ad nostram Ecclesiam rediremus, conturbatos fratrum animos paci reddere studeremus. Sciebant enim nec pacem fratribus posse dari, nec forenses grauiter excitatos, digno silentio tranquillari, nisi quorum  egressus illis in scandalum uerteretur, regressu eorumdem qualiscunque tranquillitas redderetur. Et quoniam ante biennium ego pauper in eorum colloquio absens fueram accusatus, iudicantibus eis me indignum honore prioratus, nunc in isto colloquio me presente dignati sunt confiteri, quod falsa relatione aduersum me compulsi fuerint commoueri. Dictum est, inquiunt, nobis quod noluerit dignum maioribus obsequium exhibere, et ob hoc dignus fuerit nostram sententiam sustinere; sed quia nobis nunc innotuit nichil eum perperam commisisse, facile remittimus quidquid creditus fuerat offendisse. Auditis autem omnibus que de presenti negotio decreuerunt, que in nos, uel pro  nobis dicere uoluerunt, sicut his que uidebantur conuenientia decuit adgaudere, ita nos oportuit que grauiora uisa sunt, sustinere. Nam que nobis uel Ecclesie nostre illata fuerant uiolenter, decreuerunt pro imperio nos ferre patienter, attendentes oppressores nostros ab eo 54 quod ceperant nolle flecti, excepto duntaxat quod ad nostram sustinuerunt Ecclesiam nos reuerti. Quod etiam ipsum quidam ex eis non satis lucide uoluerunt, sed decreto communi omnium nec obuiare, nec resistere uoluerunt, intelligentes nichil se apud illos honoris acquisisse, quod ira magis quam iustitia presumpserint nobis uiolentiam intulisse. Etsi enim quod a paucis factum fuerat ratum esse decreuit multitudo, illud tamen debere fieri, non plane censuit eorum rectitudo,  imo singillatim quamplures eorum super hac iniuria non mediocriter grauabantur, sed, ut dixi, pares suos uel maiores offendere uerebantur. Ideo pulchre scriptum est: »Diues commotus confirmatur ab amicis, humilis deceptus est, insuper et arguitur .« Que nimirum uel quanta per predictum mihi biennium nonnulli eorum arguentes intulerint, quanta de me et absente, et nescio passim protulerint, si uellem seriatim omnia recensere, uester, ut estimo, non posset auditus sustinere. Quamuis enim contra propositum multa iam in hoc opusculo sim locutus, non sum tamen partem centesimam prosecutus, sciens et eis non placere, si que pretermisi scripto memori commendassem, et non paruum uolumen confici, si memoriter  omnia replicassem. Illud dixisse sufficiat, quia nullam pestem, nullam persecutionem grauiorem estimo posse dici, quam cum illi qui fratres uel domestici putabantur apparent inimici, cum ille me persequitur ad quem refugiens in eius debuissem gremio refoueri, si forte me uidissem lapidibus forensium perurgeri. Nihil absurdius quam egrotum graui manu medici deperire, ubi portus putabatur naufragium inuenire, cum, iuxta prophetam, leonem qui fugerint ursum periculosius incurrissent: quod prudens ille Tullius sibi conqueritur accidisse . Qui locus, ait, quietis et tranquillitatis fore uidebatur, in eo maxime molestiarum, et turbulentissime tempestates exstiterunt.

Super quo uestra paternitas, uestra sanctitas, uestra  discretio, uestra compassio manum mihi porrigere non grauetur, nec relictum seminecem in stabulum deducere dedignetur, ut quem preterierunt, imo attriuerunt sacerdos et leuites, uos ei oleum infundatis ut bonus Samarites . Etsi enim uestram uidere faciem, mea impresentiarum paruitas non meretur  tamen uestra excellens paternitas, cum uerbum bonum, uerbum consolatorium respondebit, suam mihi quodammodo gratiam presentiam exhibebit. Nam si fuissetis hic apud me, »Lazarus non esset mortuus ;« sed et nunc scio quia quecunque decreueritis a Deo, dabit illi Deus . Dicite ergo huic Lazaro,  dicite, inquam, potenter, dicite misericorditer ut resurgat, et ut aduersus eum mors nefaria denuo non insurgat, quia uestrum et dictum et affectum, iustitie, misericordie, bonitatis perducet ad effectum adiuncte potentia maiestatis. Quod si ea que pretermisi uestra dignatio plenius scire curat, si tamen ad hec ipsa que dicta aurem fastidio non obturat, fidelis narrator uoce uiua longe melius recensebit; et hic mea paruitas calcem ponens proposito reticebit. uale.



EPISTOLA XIII. PHILIPPI AD *** Disputat pulchre de uirtutibus prelatorum.

»Dilectissimo dilectorum, minimus ille suorum.« Quis cui presentem scribat epistolam prefixus titulus  non ostendit, dum nomen utriusque iuxta morem solitum non pretendit? Cuiusmodi nouitatem si lectoris cuiuspiam admiratio reprehendit, causam rei tacite nondum satis, ut estimo, deprehendit. Prius ergo legat, uel si placet perlegat quod in epistola continetur, et coniicere poterit, si tamen prudens fuerit, cur tam meum quam tuum nomen in titulo non habetur. Mira et miranda dispositio Dei, que uno more genitos cum in hanc lucem laboriosam profundit, processu temporis largitatis sue diuersa eis carismata sic infundit, ut alii pauperes, alii diuites habeantur; alii timeant, alii timeantur; alii diligant, nec tamen diligantur, etsi forte quandoque dilecti fuerint, paupertatis sue merito repellantur.

 Cum in scholis ego et tu pueri, discendi gratia uersaremur, et ne uagos intempestiua libertas lederet, sub magistrali ferula teneremur, affectu quodam tenero grata nos dilectio colligauit, et diuersorum animos in unum quasi manipulum religauit. Et quamuis pueri leuitate natiua facile moueantur, et nunc inuicem diligant, nunc ab inuicem repellantur, nos tamen pueros hec mobilitas non urgebat, sed inchoata semel dilectio fixa stabilisque manebat. Processu uero temporis, cum annorum pueritia iam cederet et succedens adolescentia grandiores et forte discretiores nos redderet, huiusmodi mutatio tenorem dilectionis mutue non inflexit, sed conflatorio fortiori ad diligendum amplius non prouexit. Quo enim de die in diem maioris intelligentie existebam, eo  tuum erga me affectum diligentius exquirebam; et quanto eum solidiorem certius peruidebam, tanto diligentem gratius et uehementius diligebam. Preterea 55 quedam inesse tibi morum compositio uidebatur, que a sane sapientibus diligi merebatur: que in ceteris adolescentibus uix potest inueniri, qui se uident generositate sanguinis insigniri. Solet quippe adolescens de prosapia nobili superbire, et eorum quos inferiores uiderit, consortium fastidire, indignum iudicans familiare minoribus obsequium impertire, cum sibi, ut estimat, digniori debeant deseruire. Tu uero et prepollens generis granditate et nil tamen de supino referens Mecenate, non solum cequales, uerum et minores affectu beneuolo  colligebas, et bone indolis adolescens, omnibus te amabilem exhibebas. Pre quibus eo tempore mihi unanimo spiritu iungebaris, diligebas ut equalem, ut maiorem etiam uerebaris, et qui solo annorum numero inferior aliquantulum habebaris, tanquam et in ceteris te preirem, me preferre nullatenus grauabaris. In me tua dignatio molli se accubitu reclinabat, mihi loqui, me audire non mediocriter affectabat, affectumque tuum mea nec inutilitas, nec imparilitas reuocabat, sed ad diligendum me tua te gratis bonitas prouocabat.

His et multis huiusmodi considerans te meritis abundare, sic meritum, sic amantem non poteram non amare, et quem erga me tam beneuolum intuebar, sincere quoque dilectionis ulnis interioribus  amplectebar: et bene dilectionis sincere. Ut enim uerum fatear, non per hanc ditari temporaliter appetebam, nec a te iure amicitie quidquam muneris expetebam, etsi multis mea cupiditas indigebat, non tamen te ut ea suppleretur indigentia diligebat. Non me tibi conciliabat pecuniarie aucupatio utilitatis, sed amande facta significatio probitatis: quod in te scilicet morum probitas relucebat, que me ad diligendum quodam sui pretio conducebat. Sic quippe et Tullius Cicero  ueram dicit amicitiam exoriri, et exortam fomentis congruentibus enutriri, eumque amicum ueraciter inueniri, qui gaudet amici uirtute, non utilitate propria deliniri. Et quoniam sicut ille amicitie lineas describebat, sic nos ab inuicem diligi mea conscientia sentiebat; putabam nos recte  computari inter illa que paria dicuntur amicorum, de quibus eo tempore legebamus pariter apud litteras ethnicorum. Et reuera magnum mihi tunc temporis et commendabile uidebatur, quod inter raros et preclaros dilectores nostra, ut putabam, poni dilectio merebatur, quod sicut Theseus et Pirithous, Pylades et Orestes, Tydeus et Polynices, Patroclus et Achilles, Lelius et Scipio, sic ego et tu dilectione uicaria nectebamur, et nullis causis irruentibus ab eodem proposito flectebamur. Et quia res ut erant diligenter considerans te amplius idoneum sentiebam, tibi magis quam mihi honores maximos ambiebam: quasi pro certo estimans quod profectus tuus nostrum nullatenus propositum infirmaret, si,  me manente in humilitate, precipuum queuis dignitas sublimaret. Hec et huiusmodi plurima, in secreto apud me sentiebam uersari, que tamen eo tempore non curabam in tuis auribus fabulari, ne nobiliori plebeius uiderer adulari, et magis uerbo quam opere tuam gratiam aucupari. Sic enim et moralis ethnicorum lectio me docebat, et, quod amplius est, ipsa iam ratio suadebat, ut non uerbo et lingua exterius se nostra dilectio uentilaret, sed stabili et ueritate et opere interiorem magis animum occuparet. In qua diligendi ueritate nostra amborum adolescentia se transegit, nullaque importunitas per id temporis ad dissidium nos cegit, quia ipsa dilectio cuncta sibi aduersantia sic abegit, ut consensus firmaretur qui in unam quasi animam nos redegit.  Quod dum agitur, prior ego fines adolescentie sum egressus, et ordine consueto contiguos iuuentutis terminos introgressus, intra quos posteriora deserens ad anteriora procedebam, et te preterito sequentem itinere precedebam. Iamque, uelut interiori domo iuuentus mea tenera uersabatur, et tua tenerior adhuc uelut in uestibulo tenebatur, cum mihi qui diutius uixeram, et forte plurimum offense productiore uita contraxeram, diuina gratia colaphum repentinum incussit, et de manibus spem seculi fallacem quam auidus amplectebar excussit. Ergo ualefaciens seculo abieci quidquid in illo seductus ambiebam, habens multa contemptui que antea plurimum diligebam, et ad monasterium fugiens  pristinam habitationem exclusi, habituque religionis assumpto, in claustrali diuersorio me reclusi. Ubi cum et de preteritis ueniam postularem, et pro posse mala presentia declinarem, ad hec mihi locum et exemplum suffragari plurimum sentiebam, et inuento portu non mediocriter adgaudebam. Sed quia tu, qui mihi quasi anime mee dimidium uidebaris adhuc in seculo, et in his que reliqueram tenebaris, predictus ille portus nondum mihi satis sufficiens putabatur, et inuenta quies teneriore tui memoria turbabatur. Prora quidem nauis mee, optata in statione aliquantulum quiescebat, sed fluctibus puppis exposita graui periculo subiacebat: et quantum ex hac parte securitatis beneficio gratulabar, tantum fere ex alia tristi sollicitudine pregrauabar.  Quia enim duo amici ex eadem pendere anima perhibentur, cum uno inuicem diligenti affectu fortiter colligentur, anima mea eo se uitaliter uiuere non credebat, quo te in huius seculi pelago naufragoso mortifera Sirenarum dulcedo retinebat. 56 Non ergo se tota anima mea intra meipsum poterat cohibere, nec a se quidquid erat in seculo penitus remouere, cum tui, qui pars eius non contemnenda eras, cogeretur plerumque reminisci, imo, si credi potest, cogeretur nullatenus obliuisci. Nam sicut non facile potest obliuioni tradere quis seipsum, sic nichilo minus eum quem diligit ut seipsum, cum potius super illo uigilanti sollicitudine sic intendat, ut unione diligendi ex eo se pendere perpendat. Et hanc quidem dilectorum unionem quam in litteris ethnicorum  primo didiceram, quibus tecum in scholis, per aliquot annos curam impenderam, diuinarum quoque Scripturarum auctoritas predicare commendabiliter uidebatur, que prioribus relegatis iam uacanti mihi frequenter legebatur.

Cum Iudas patriarcha expressius innuere niteretur quanto dilectionis glutino Iacob pater filio suo Beniamin uniretur, sic ait ad Ioseph: »Si intrauero ad patrem meum et puer defuerit, cum anima illius ex huius anima pendeat, morietur .« uides quod ex anima filii et anima pendet patris, quia scilicet erga illum tanto tenetur affectu caritatis, ut illius prosperitas uitale huic conferat lenimentum, et e regione aduersitas intolerabile detrimentum.  Et ne hunc affectum huius putetur operari sola connexio propinquitatis, non amande et amate supradicta significatio probitatis, audi alias quanta inter extraneos dilectio reperitur, quam tenero, quam sincero alter alterius amore deuincitur. Cum iubenti regi Saul Dauid adolescentulus de pascuis eductus assisteret, et filius illius Ionathan bone indolis pastorem attenderet, »Anima, inquit, Ionathan colligata est anime Dauid, et dilexit eum Ionathan quasi animam suam .« Ecce anime Dauid anima Ionathe colligatur, et tanquam animam suam alter alterum diligere predicatur; in quibus non propinquitas, non equalitas generis inuenitur, sed alter in palatio, alter in pascuis  enutritur. Hec autem legens uel audiens, alienum a religione nequaquam iudicaui quod te diligendum tanquam meam ipsius animam estimaui, cum sanctus ille Dauid tantopere Ionathan diligentem diligeret, et pre cunctis adolescentibus regis filium citharedus uel pastor eligeret. Neque nobilitati tue debet etiam incongruum estimari quod minori genere diligendo dignatus es colligari, cum Ionathan regalis dignitas insigniret, nec tamen cytharedum uenientem de pascuis fastidiret.

Cum igitur in claustrali diuersorio conuersarer, et pro meis meorumque profectibus aliquoties deprecarer, urgebat me tui pre omnibus tanta cura, ut nullum mihi uideretur aliquando remedium habitura, quandiu ad optatum dilato esset desiderio peruentura.  Tui uero sollicitus, diuine pro te misericordie frequenter supplicabam, teque illi die et nocte, prece supplici commendabam, et inter commendandum, ut uerum fatear, grauiter suspirabam, dolorisque incontinens, lacrymarum profluuio faciem irrigabam. Et quamuis locorum interuallo essemus longe ab inuicem separati, diuerso iam proposito, diuersis et negotiis occupati, te tamen ubique locorum non pede, sed affectu sollicito prosequebar, te absentem presentialiter amplectebar, et mirum in modum cum me nec uideres, nec crederes tecum esse, tamen beneficio diligendi nonnisi poteram tecum esse. Imo, ut mihi potius uidetur, tu mecum meo in diuersorio uersabaris, tu meo  non corpori, sed spiritui, quod est amplius, iungebaris, tu mihi nullo teste hominum loquebaris, me loquentem tu audire, etsi iam non obedire sicut antea, uidebaris. In secreto cordis mei sedem tibi occultam locaueram, te mihi solitario irremotum illic collegam posueram, tu equalem illic partem obtinebas priuilegio sociali, soli Deo postpositus quem sequi proposueram desiderio principali. In optando salutis beneficium te mihi conferebam, dum quod et quantum mihi, hoc et tantum tibi sine differentia cupiebam: in orando autem, te mihi frequenter preferebam, mei quasi negligens pro te precum hostias offerebam. In omnibus que bene agere me credebam, te mecum intuebar, te mihi absentari nec ad modicum patiebar: tuum uolebam esse quidquid,  si quid Deo placitum, actitabam, nec tamen quidquam damni per hoc incurrere formidabam. Sic enim certum est spiritualia beneficia se habere, ut cum alteri alter ea contulerit, non se tamen per hoc uideat indigere: imo quo eis largiore animo proximum fecundabit, eo eis gratius et feracius abundabit. Quidquid ergo salutis mee causa utcunque conabar operari, in profectum quoque tuum optabam summopere commutari, ut cui, sicut dictum est, in corde meo sedem constitueram amicalem, obtinerem et cum eo iucundius et felicius in celestibus eternalem.

In hac autem interim sede cordis mei tu mecum habitabas, tu in ea meum consortium, meum colloquium nullatenus recusabas, tu etsi a nullo presto  mihi adesse uidebaris, tamen cunctis mihi proprior, quia cunctis interior, habebaris. Et hoc quidem beneficium meus mihi spiritus conferebat, qui cum quem ceteris mea dilectio preferebat, etsi remotum et nescium, mihi tamen frequentius offerebat, imo eius absentiam a me penitus auferebat. Potens est enim spiritus sibi eum quem 57 dilexerit, presentare, et tam uolentem quam nolentem uirtute quadam memori retentare, miscere colloquia, familiare obsequium exhibere, sollicitare precibus, et ad queuis interiori alloquio commonere. In quo sine intermissione cum per annos aliquot laborarem, et tuam salutem irremisso affectu preoptarem, ecce diuinum consilium quod nullus sane sapiens reprehendit, cuius altitudinem »non  sapiens, non scriba, non conquisitor huius seculi, deprehendit ,« te, quem optabam presentia mundi prospera relegare, ad longe ampliores honores ecclesiasticos uoluit sublimare. Fateor, dolui, gemui, fleui, non uel Dei subtile consilium arguendo, uel tuis prosperitatibus inuidendo: sed timui ne tuum sic animum precelsa, ut assolet, dignitas deliniret, ut per hanc humilia religionis et sanctitatis aspera fastidiret. Etsi enim »omnis potestas a Deo ,« nonnulli tamen illecti lenocinio potestatis recusant incuruari ad sufferendam sarcinam sanctitatis: et quo in Ecclesia gradus obtinent digniores, eo a sanctitate excursus faciunt longiores. Inde anxius, inde sollicitus, non potui tuis honoribus adgaudere, quos perfectus amator sanctitatis  inuenitur, non mediocriter abhorrere, quia scilicet per eos et negotiis exterioribus occupatur, et plerumque, uolens nolens, uitiis collateralibus implicatur. Cum autem ad honores diuino disponente consilio peruenisti, amicos tibi nouos et innumeros collegisti, quia dignitas, que plerumque interiorem animum inquietat, eum quem suscipit amicis exterioribus locupletat. Unde apud Salomonem scriptum est: »Amici diuitum multi .« Et iterum: »Diuitie addunt amicos plurimos .« Quorum cum obsequiis et frequentia ditareris, et eorum explendis uoluntatibus utiliter intentus habereris, aliquantulum relaxasti, imo, ut estimo  penitus relegasti. Nec mirum. Humanus  enim animus cum per multa sparsim diuiditur, ad singula minor efficitur; et cum exterioribus curam eligit impertire, ab interioribus compellitur resilire. Non ergo mirum si nouis superuenientibus uetera proiecisti, si multis utilibus postponere quiddam inutile uoluisti, cum et si dignitatis fastigio pluribus preemineres, tamen ad obtinendum idem fastigium pluribus indigeres. Ego autem sub silentio mihi sedens in angulo paupertatis, non tam mores gerens compositos, quam exteriorem habitum sanctitatis, etsi aliquid assumpsisse mihi uideor nouitatis in me tamen considero residere plurimum uetustatis. Adhuc enim dilectione tui fateor me teneri, et ab ea teneritudo mea non potest penitus amoueri sed quanto uetustiorem, tanto eam suauiorem gustus  interior experitur, ut in diuinis litteris dicere quidam Sapiens inuenitur: »uinum, inquit, nouum, amicus nouus, ueterascet, et cum suauitate bibes illud .« uinum quippe nouum non est dignum penitus reprobari, uinum uero uetus dignum plurimum approbari, quia illud bibi potest, sed aculeo nouitatis mordet, exasperatque palatum, istud uero demulcet et indulcat uetustatis beneficio defecatum. Super quo quidam ethnicus pulchre dicit  :

Qui properant, noua musta bibant, mihi fundat auitum
   Testa merum.

Sicut ergo auitum merum suauius et iucundius degustatur, sic amicus antiquior gratius et tenacius  retentatur; et contra per antiquum Scripture mandatum delinquit, qui eum quem commendat antiquitas, instabili animo derelinquit. »Ne derelinquas, ait Scriptura, amicum antiquum, nouus enim non erit similis illi .« Quem enim nouum potero tui similem inuenire, qui tenero me affectu et obsequiis studeat preuenire, in quo, etsi aliqua fortem subluceat significatio probitatis, tamen  deest commendatio uetustatis?

Denique sedenti cuiuis in angulo quem exterior prosperitas non precurrit, profecto amicorum facile, copia non occurrit, quia sicut plerique graues sibi respuunt inimicos, ita nonnulli quos pauperes uiderint non recipiunt in amicos. Cum  uero te suscepit amplexu gratuito diues sublimitas, et in ea carnalibus oculis copiosa refulsit utilitas; statim animo tuo amicorum noua copia se infudit, cuius grata infusio foras ueterem me effudit; sed licet effusus, tamen te effundentem uice reciproca non effudi. Et pridem infuso nichil oppressorum superfudi, ne uideretur mihi leuitas reprehensibilis attributa, cum odorem testa diu seruet quo recens est imbuta  . Cum igitur a dilectione tui, ut predixi, non essem explicitus, sed urgenti affectu pristino, non modice tui sollicitus; frequens mihi uoluntas inerat ut te familiarius compellarem, et quod uoluebam animo, uerbis tibi exterioribus intimarem. Sed unde accessus ad tante presentiam maiestatis,  ei precipue quem urget repagulum paupertatis; ei, inquam, qui abiectionis ergastulo cohibetur, ad eum qui multis circumstantibus in palatio continetur? Quomodo posset tot ostia, tot ostiarios pertransire, et ad cathedram magistralem, uel interius cubiculum peruenire, uel te illic potius ad hoc uacuum inuenire, ut ei colloquenti uel aliquam uelles morulam impertire? Quomodo eius posses diutius colloquium sustinere, in quo nil esse ponderis, nullum tibi putares commodum imminere, cum plerisque nichil intolerabilius uideatur, quam si pauper cum diuite loquacitate inutili fabulatur? Quod si forte tibi 58 tanta inesset humilitas, ut loquentem  gratanter audire dignaretur, et locutioni tanta utilitas, ut audiri congrue mereretur; maiorum tamen aduentatio personarum non facile repellenda, uel causarum discussio non sine dispendio differenda; tuam mihi diutius uacare maiestatem nullatenus pateretur, et ad eam cura tua, uellet nollet, reflecti cogeretur.

Quod propter in meipsum reuersus, in secreto cordis mei proposui tibi loqui, ubi et nullus medius interesset, et breuitas temporis non obesset, ubi uel loquentem uel audientem nullus obstrepens causaretur, ubi cause maioris incursie non interrumpere niteretur, ubi denique nec tu ipse uel indignans audire recusares uel beneuolus occurrentem quamlibet molestiam accusares. Et quoniam animo cupienti  plerumque non satisfacit locutio illa interior, nisi ad proferendum quod ille conceperit, sermo iungatur exterior; aliqua de multis non solum corde, sed et stylo quo potui, sum locutus, et te ut presentem uerbo, sic et absentem scripto familiariter allocutus. Hoc enim ipsum est et stylus exsequi qui utcunque non refugit, et nec spatium temporis nec loci conuenientia subterfugit, quia sicut possum nullo teste hominum secretaliter plurima cogitare, sic nullo eorum conscio solus aliqua scriptitare.

Scripsi ergo hanc allocutionem meam, ignorans profecto utrum in manus tuas aliquo tempore sit uentura, aut, si forte peruenerit, utrum sit placitura, quia nonnunquam aut non presentantur quibusque maioribus profutura, aut obuiante fastidio respuuntur  ueluti nocitura. Sed quamuis illa non concedatur, uel ad tuam presentiam peruenire, uel forte perueniens tuam gratiam inuenire; tamen quia potest non soli tibi, sed et ceteris pluribus conuenire, non erit incongruum, si preter te, quis alius uoluerit hanc audire. Quod si nullus, mihi tamen proficiet quod mea, ut potest, uoluntas operatur, dum non solum desiderio, sed et scripto eum quem diligit adhortatur, ut iuxta suscepti officii et inuente mensuram dignitatis habere sibi studeat condignum meritum sanctitatis. Ad quod obtinendum plurimum ualet, si seipsum unusquisque prudenter metiatur, si discrete nouerit cuius gradus uel ordinis habeatur; si teneat fixum memoria, quod in diuinis litteris  per Salomonem sanctus Spiritus protestatur, qui desponsate sibi anime terribiliter comminatur: »Si ignoras, inquit, o pulchra inter mulieres, abi post uestigia gregum, et pasce hedos tuos .« Audis ueritatem in diuinis litteris resonare, audis eam parcentem terribiliter intonare, ut certum sit eum mori potius quam dormire, qui obfirmatus duritia inuentus fuerit hoc tonitruum audire. Moritur quippe qui non audit, non hac morte uisibili quam solam impii pertimescunt, qui inuisibilia non uidentes solis uisibilibus adherescunt; sed illa terribili, quam Deus primis parentibus predixit, ne peccarent, et inflixit peccantibus, ut ueracem eius sententiam  comprobarent. »Qua die, inquit, comederitis ex eo, morte moriemini .« Et per prophetam Ezechiel : »Anima, inquit, que peccauerit, ipsa morietur.« Sicut anima corpus uiuificat dum ei coniungitur, et ea recedente illud necessario mori compellitur, sic profecto anima moritur cum delinquit, quia eam Deus, qui uita eius est, derelinquit. Derelicta uero a Deo cum iam eius uitalibus pascuis non fouetur, post uestigia gregum, id est, post suas ire concupiscentias non arcetur; et pascit hedos suos, id est mundos cogitatus fouet, diligit, amplexatur, prouectuque nequissimo ad effectum operis eos perducere gratulatur. »Abi, inquit, post uestigia gregum, et pasce hedos tuos .« Quo iudicio? Quo merito? »Si ignoras  te ,« inquit.

Ne ergo post uestigia gregum abiens hedos pascat, unusquisque recte sapiens se cognoscat; sciat seipsum, et hec a se intelligentia non labatur, ut »non equo et mulo, quibus intellectus non est, similis habeatur .« Scit autem seipsum qui prudenter intelligit, quid et ad quid factus sit; in quo denique sit gradu uel ordine constitutus, et eidem ordini quis modus uiuendi lege obedientie attributus. Omnes quippe nos homines facti sumus et ad seruiendum ei a quo facti sumus, ut nostrum inferius, ei obediat, que nobis est indita rationi, et eadem ratio diligenti sollicitudine diuine ditioni. Unde propheta Micheas : »Indicabo, inquit,  tibi, homo, quid sit bonum; et, quid Dominus querat a te. Utique facere iudicium et diligere misericordiam: et, sollicitum ambulare cum Deo tuo.« Preter hanc autem legem, que cunctis hominibus generaliter est indicta, et non tenentibus eam, damnatio competens est addicta quibusdam hominibus, quedam quasi lex indicitur specialis, quibus ordo superior et gradus attribuitur spiritalis. Cum enim omnis fidelium multitudo, in clerum et populum diuidatur, minus quidem populo, clero autem quiddam amplius assignatur; neutri quidem aliud quam Deo deseruire, sed clero precipitur maiorem seruitio diligentiam impertire. In clero autem sacerdotes inferioribus preferuntur, quorum manus sacri liquore Chrismatis perunguntur, ut illud sacrosanctum Christi  corpus et sanguinem consecrare, et cetera salutis sacramenta possint iure sacerdotii dispensare. Inter ipsos 59 uero sacerdotes dignitatis ordine principantur, qui assumpto baculo pastorali, uel abbates, uel episcopi nominantur, quorum illi regularem suis claustralibus disciplinam, isti uero tam claustralibus quam ceteris omnibus uiuendi debent exemplum et doctrinam. Grandis honor, sed honori huic iniungitur grauis cura, et eius species ferentem non mediocriter est lesura si is quem diuina dispositio ceteris gradu honorifico uult preesse, summo eisdem studio non diligit et prodesse. Ob hoc enim a Deo quidam in Ecclesia preponuntur, et eisdem  propositis diuino alii ordine supponuntur, ut fidelem curam digniores inferioribus impertire, et inferiores dignioribus humilitate debita studeant obedire. Illi paterna sollicitudine ministrent inferioribus doctrinam spiritalem, isti superioribus exhibeant obedientiam filialem, eosque tanquam patres et filios, quorum nomina sunt ad inuicem relatiua, non carnis propagatio, sed, quod est ualidius, efficiat caritas coniunctiua.

Denique et abbas a paternitate nomen accepit. Abba enim Hebraice, pater Latine, et episcopus superintendens interpretatur, eo quod non dominandi lenocinio super ceteros sese extendere, sed proficiendi desiderio super curam eorum iubetur intendere, ut super subditos non extentus, sed intentus  episcopus habeatur, et erga eos non tyrannica regnandi libidine, sed paterna iuuandi sollicitudine teneatur. Unde Apostolus ad Corinthios: »Nos autem, inquit, non in immensum gloriabimur, sed secundum mensuram regule, quam mensus est Deus, mensuram pertingendi usque ad uos: non enim quasi non pertingentes ad uos superextendimus nos .« Qui autem se non presumit superextendere, ne quam Deus mensus est uideatur mensuram excedere, iuxta nomen episcopi paterna sollicitudine superintendit, sicut paulo infra euidenter ostendit: »Instantia, inquit, mea, quotidiana sollicitudo omnium Ecclesiarum: Quis infirmatur et ego non infirmor? quis scandalizatur, et ego non uror? « Nescit igitur episcopari, qui non  superintendere, sed potius diligit dominari, qui assumpta prefulget dignitate, sed eamdem iniuncta non munit sanctitate. Huic quippe dignitati comes indiuidua sanctitas assignatur, ut eius consortio tanquam muro inexpugnabili muniatur, cuius patrocinium si inuenta fuerit dignitas non habere, compelletur detrimento, iustoque contemptui, subiacere. Sicut enim sanctitas clarior et celebrior efficitur sublimata solio dignitatis, sic nimirum dignitas solidior et dignior munita patrocinio sanctitatis, quamuis sanctitas habeat gratiam, carens etiam extera dignitate, dignitas uero, non solum non prosit, sed et plurimum obsit, si caruerit sanctitate. Nam cum indignus quilibet in sublimi  dignitatis solio collocatur, tam ipsi quam ceteris eadem nocere dignitas comprobatur; et que debuerat salutarem omnibus proferre disciplinam, detestabilem econuerso uertitur in ruinam. Primo quidem eum quem efficit gradu et ordine celsiorem, reddit etiam consequenter, longe lateque ceteris notiorem; et cuius uitam indigna conuersatio deprimit et incestat, incestum eius dignitas quasi prelato lumine manifestat. Quod intuens recte Sallustius  : »Qui in excelso, inquit, etatem agunt, eorum facta cuncti mortales nouerunt.« Eapropter non est indigno exterior magnopere dignitas appetenda, inquieta cuius garrulitas non tacet, si qua  nouerit arguenda, sed ingerit plurimorum notitiam sub umbra uitiorum latere cupienti, indignans tacendo prestare colludium delinquenti. Qui quanto altiori dignitate exterius sublimatur, tanto magis indignus esse meritis declaratur; et dignitas non eum iuxta hoc uocabulum digniorem, sed iuxta uite meritum famam eius efficit turpiorem. Super quo prudens ille Betius  : »Collata, inquit, improbis dignitas, non modo non efficit dignos, sed prodit potius et ostendit indignos.«

Nec solum fame, sed et moribus infert dignitas detrimentum, que uolenti peccare, explendi non mediocre dat augmentum, dum ei et presentis licentie seductibile blandimentum, et future impunitatis gratum pretendit munimentum. Cum enim  dignitate suffultus uidet sibi ceteros subiacere, et ut ei complaceant suis illos uoluntatibus adgaudere, uel si quid illis displicet, tamen sine reprehensione debita sustinere, ille quidquid libuerit sibi existimat et licere, et huiusmodi licitum presumptiuo spiritu non timet adimplere. Multo iste felicius careret fastigio dignitatis, cuius patrocinio explet nequitiam misere uoluntatis, qui quo sibi uidetur felicior, quia uoluntati licentia uel possibilitas acquiescit, eo fit miserior, licenter adimplendo ad quod nequiter inardescit. Quocirca Neroni Seneca  : »Pestifera, inquit, uis est ualere ad nocendum.« Et Romanorum facundissimus ille Tullius ait de quodam: »O miserum cui peccare licebat.« Sed hec licenter  ab iniustis potentibus usurpatur, non iustitie legibus confirmatur; et quam sibi putat licentiam peruersitas misere uoluntatis, negat esse licentiam lex iustissima ueritatis. Quod asserens supradictus ille Sallustius  : »Ita, inquit, in maxima fortuna minima licentia est;« quia enim eorum, ut ait, facta, qui in excelso etatem agunt, cuncti mortales nouerunt: ideo 60 minimam licentiam eis dicit esse, ne scilicet qui iubentur aliis ordine prelationis prodesse, peruersitate operum inueniantur obesse; et eo magis noceat eorum peruersitas, quo eam notiorem reddit honoris sublimitas. Et reuera sic se habet religiose censura ueritatis, ut qui maioris in Ecclesia sublimatur solio dignitatis, ei pariter iniungatur perfectioris sarcina sanctitatis; et quo  sublimior eo esse perfectior iubeatur, et ad iuste uiuendum, arctioris legis uinculo teneatur.

uult enim diuina iustitia ut, cum honore debito ecclesiastica dignitas enitescat, obtinentis merito non uilescat; et cum eius notitia longe lateque plurimum se diffundat, praue opinionis odorem, uel potius fetorem pariter non effundat. Effundit autem, si is qui amat pre ceteris honore sublimari, non timet uite merito diffamari; si quibus preest gradu et ordine dignitatis, non satagit et preesse et prodesse splendore congruo sanctitatis. Qui cum nigredine uitiorum attaminauerit uitam suam, et amore  peccandi contempserit famam suam, subiectos suos non solum non inuitat ad uitam meliorem, sed eisdem peccandi uiam aperit largiorem. Quia enim non est sana eius conscientia, sed egrescit, lingua profecto ad corrigendum subditos obtumescit: et malum quod in suis amat et multiplicat imprudenter, in aliorum moribus sustinet patienter. Quod si forte sui oblitus in subiectorum mores presumit intonare, aut exigente loco regiminis iustum aliquid predicare, predicationem eius fere omnes recusant audire, uel audientes contemnunt obedire. Sic fit ut cum prelatum non commendat iniuncte meritum sanctitatis, contemptui habeatur ipsius excellentia dignitatis; et quandoque proferens uerbum necessarie ueritatis, repellit auditores sue merito prauitatis. Passim  ergo subditi morum corruunt in ruinam, cum prelatus eorum uiuendi non tenet disciplinam; et illius occasione ad deterrima prono animo deflectuntur formamque propositam ulnis auidioribus amplectuntur. Et qui sue solius culpe merito condemnatur, pro subiectorum quoque excessibus damnabiliter iudicatur, quoque non sufficiens, onus portare compellitur aliorum, et de manu eius sanguis requiretur perditorum. Quidquid enim prelati exemplo committere subditi non uerentur, quidquid damnationis, preualente huiusmodi commisso promerentur, nimirum iustus Iudex districtius exigit a prelato, qui sic illos uel ad peccatum impulit, uel saltem non repulit a peccato. Quanto ergo is qui preest pre  ceteris inferioribus sublimatur, tanto multiplicius tam suis quam aliorum uinculis obligatur; et cum pluribus peccatorum institis fuerit obuolutus, punietur atrocius, in profundiores tenebras deuolutus.

Sed ne uideatur plus iusto minaciter intonare, et tam graue prelati iudicium mendaciter affirmare, audi Scriptura diuina quam terribiliter comminatur, que, sicut minaciter, sic et ueraciter hoc testatur: »Iudicium, inquit, durissimum in his qui presunt, fiet ;« et: »Potentes potenter tormenta patientur ;« et: »Fortioribus fortior instat cruciatio .« Sed istorum sensus uerborum poterit lucidius apparere, si placuerit seriatim, ipsum capitulum recensere, in quo diuina Scriptura  prelatos inuenitur terribiliter commonere, ut audiant et caueant quod constat eis male uiuentibus imminere. »Prebete, inquit, aures, uos qui continetis multitudines, et placetis uobis in turbis nationum: quoniam data est uobis a Domino potestas et uirtus ab Altissimo, qui interrogabit opera uestra, et cogitationes scrutabitur. Quoniam, cum essetis ministri regni illius, non recte iudicastis, neque custodistis legem iustitie, neque secundum uoluntatem Dei ambulastis: Horrende et cito apparebit uobis quoniam iudicium durissimum in his qui presunt fiet. Exiguo enim conceditur misericordia, potentes autem potenter  tormenta patientur. Non enim subtrahet personam cuiusquam Dominus, nec uerebitur magnitudinem cuiusquam, quoniam pusillum et magnum ipse fecit, et equaliter illi cura est de omnibus. »Fortioribus autem fortior instat cruciatio .« Audis quia prelatis seuera Dei iustitia non blanditur, maioribus non parcit, nec eorum peruersitatibus assentitur, sed quia fecit omnes, et est de omnibus illi cura, potentes potenter, et fortiores est fortius punitura. uellem hoc capitulum prelatis omnibus tam notum haberetur ut non facile ab eorum memoria laberetur, imo in ore ipsorum tanta frequentia uolueretur, ut non solum sensus, sed et uerborum series teneretur. Miror, si posset tam obstinatus uel durus quispiam inueniri, qui hoc  conflatorio non cogeretur aliquantulum emolliri, qui ad has minas tam ueraces quam terribiles non timeret, et uitiose inolita non timore percitus aboleret. Sed quia non omnes curant, uel forte uacant diuinas litteras lectitare, et si quas legerint, nolunt uel nequeunt cuncta memorie commendare: prouide censura ecclesiastica uoluit ordinare, ut nonnulli prelati uirgam uel baculum sibi ferrent, in quo uelut codice suum sibi commonitorium anteferrent. Denique Ioas cum rex fieret, in manu sua librum legis tenendum accepit, quem illi Ioiada pontifex mysterialiter offerri precepit; ut sciret tam Ioas quam ceteri, quod diuine legi rex debeat obedire , et eius testimonio manus suas, 61 id est quidquid egerit, insignire. Sic et ii  qui apud nos abbates uel episcopi nominantur, cum diuino disponente consilio ad locum regiminis ordinantur, ut habeant assidue quasi prenuntium mysterialem, accipiunt in manibus uirgam uel baculum pastoralem. Cuius forma uidetur non mediocre mysterium continere, per quod ipsum prelatum, uelut codex appositus, non desinit commonere, quantas apud se uirtutes debeat obtinere, quanta uirtutum gratia foris in subiectorum oculis eminere. Est enim uirga illa recta et plana ut in ea non tortitudo, non scrupulus habeatur, sed sine inequalitatis omni offendiculo teneatur, cuius pars inferior subiuncto aculeo terminatur, pars que celum respicit unco superposito decoratur.

 Mira species. Quam quis intuens non mirabiliter obstuperet, nisi eius notitiam usus frequentior iam haberet. Sed quoniam multe huiusmodi uirge frequentius iam uidentur, uidendi assiduitas tollit uidentibus ne mirentur: formamque mirabilem que multis multoties se ostendit, uidet quidem plerusque, sed cum stupore debito non attendit. uerumtamen eius lator eam attente precipitur intueri, multoque attentius quod in ea constat mysterium contineri, ne, sicut Urias  tulit litteras in quibus nescientis mors eius habebatur, sic et iste improuidus ferat unde feriri mereatur. Si enim prudenter intelligat, principatum stabilem obtinebit, iuxta illud Salomonis: »Intelligens gubernacula possidebit ;« si uero non intelligat, flagellum nullatenus  euitabit, sicut apud Osee scriptum est : »Non intelligens uapulabit.« Denique ad hoc in manu eius uirga ponitur, ut possit non latere, latet autem quod constat eum intellectu debito non uidere: et qui intellectum uel cor intelligens conuincitur non habere, ablatam de manibus in dorso uirgam cogitur sustinere. De qua Salomon: »uirga,« inquit, »in dorso eius qui indiget corde .« uirga ergo in manu honor et gloria est tenentis, uirga in dorso, grauis miseria sustinentis, quia qui prudenter quod tenet intelligit, honore et gloria coronatur, qui uero non intelligit, ad flagelli tolerantiam incuruatur. Unde et Dauid: »Obscurentur, inquit, oculi eorum ne uideant; et dorsum eorum semper incurua .« Cum enim oculus  ne uideat, id est cor ne intelligat, obscuratur, dorsum procul dubio ad patiendum quod meruit incuruatur; et contemptum uoluntarium necessarie uisionis sequitur, imo persequitur condigne sufferentia passionis. In manu igitur prelati uirga ponitur pastoralis, ut prudenter intelligat quid in ea mysterii lateat spiritalis; et quod intellectu perceperit, operibus explere non desistat, ut intellectus mysterio, manus intellectui non obsistat. Huius autem uirge mysterium hoc est. Uncus ille quo uirga desuper insignitur, qui plerumque et pulchrior et operosior inuenitur: prelati mansuetudinem uidetur exprimere, qua sibi suos debet subiectos attrahere, ut ab eis filiali affectu diligatur, et cum dilectus fuerit, gratius et efficacius audiatur. Illum enim subiectus  non facile uult audire, illius non mandatis, non uoluntatibus obedire, qui nesciens affectuose mansuetudinis perhonestum et perutile nutrimentum, in subiectos quasi leo se nimis exhibet truculentum. Cui diuina Scriptura, si tamen audiatur, prebet commendabile documentum, eiusque feritatem ad mansuetudinis reuocat lenimentum, ne qui debet subiectos colligere amplexu columbino, repellat et dispergat rugitu belluino. »In mansuetudine,« inquit, »opera tua perfice, et super hominum gloriam diligeris .« Et: »Quanto magnus es, humilia te in omnibus .« Et paulo infra: »Noli, ait, esse sicut leo in domo tua, euertens domesticos tuos, et opprimens subiectos tibi .« Et longe post: »Rectorem te posuerunt? noli extolli: esto in illis quasi unus ex illis .« Auctoritas diuina cum prelato mansuetudinem hanc imponit, illum, de quo dicimus, uncum uirge mystice superponit: docens quia potestas fraudatur honore principali, si, qui prefertur ceteris, lenitate careat sociali. Quod et doctores ethnici uidentur confirmare, dum eos qui presunt, student ad clementiam inuitare: et etiam eis in exemplum deos misericordes premittunt, qui quoties delinquunt homines, eis fulmina non immittunt. »Quod si dii placabiles et equi, ait Seneca, delicta potentum non statim fulminibus persequuntur; quanto equius est hominem hominibus prepositum, miti animo exercere imperium?« Quo forsitan lecto amicus  Senece Paulus  huiusmodi lenitatem sese ostendit habuisse, et eius quasi unco Thessalonicensium sibi animos attraxisse prudenter intelligens subiectos ad obediendum non posse efficaciter inuitari, si ab eis timeri solum appeteret, non amari. »Facti sumus, inquit, paruuli in medio uestrum, tanquam si nutrix foueat filios suos .«

Nutrix que fouere filios suos diligenter intendit, suam uel etatem corporis, uel granditatem generis non attendit, sed illorum infantie affectu beneuolo condescendit, et quibus infundere uitale satagit alimentum ne forte respuatur, apponit mansuetudinis condimentum. Sic et is qui preficitur ad nutriendum animas subiectorum, allicere sibi debet rudes et uarios affectus animorum; et ab eius sectatu si quos  pressos fastidio uiderit elongare, debet illos unco mansuetudinis reuocare; reuocatos mansuetis sibi amplexibus 62 colligare. Ceterum ne nimia et uitiosa inueniatur mansuetudo, quidquid enim est nimium, declinare in uitium fixa est certitudo: necessario adiungitur eidem mansuetudini rectitudo, adiunctione cuius illam obtinet matura sanctitudo. In cuius typo rei prefato illi unco hastile rectum supponitur, cuius beneficio sublimior et euidentior uncus efficitur: quo absente, ille in terram corruens abiectione degeneri tenebrescit, presente uero tanquam subiuncto candelabro lumen superpositum elucescit. Quamuis enim prelati mansuetudo ad colligendum subditos se inclinet, necesse est tamen ut ad terrena uitia non declinet; sed rectitudini tanquam uasi firmiter  innitatur, ne lapsis plus iusto condescendens, et ipsa leuitate instabili collabatur. Debet quidem prelatus sic se aliis amabilem exhibere, ut eorum tamen nolit uitiis adherere, sic esse dilector subditorum, ut non sit etiam dilector uitiorum. Que nimirum inuenitur nequaquam diligere cum nullum eis assensum curat impendere, cum subiectorum excessibus timore uel amore noxio non blanditur, nec adulatoriis eorum obsequiis delinitur. Habet ergo hastile rectum, cum nec illorum fallaci gratia delectatur, nec, auaritia dominante, illorum pecuniam aucupatur, cum sic illos diligit ut quod uerum et sanctum est dicere non recuset, et diligendi gratia dilectorum uitia non excuset. Habet hastile, cum id quod  prauum et asperum in illorum uidet moribus dissonare, in directum et planum satagit reuocare, non solum uerbis perstrepentibus salutarem doctrinam inferendo, sed formam sanctitatis manu, id est operibus preferendo.

Quia uero, ut scriptum est: »Peruersi difficile corriguntur ,« et a peccandi proposito nec precibus, nec blanditiis retrahuntur, cum semel et iterum commoniti fuerint, necessario feriuntur, et eorum uie latissime spinis et maceria sepiuntur. Cum enim peruersus quilibet nolens corrigi non feritur, et ad peccandum ei uia largior aperitur: et  nimis prona facilitas indulgendi peruersis moribus incentiuum suggerit delinquendi. Recte ergo in uirga pastorali aculeus hastili subiungitur, qui terram tangit, uel, quod amplius est, eidem infigitur: in quo etiam uirga mystica terminatur, sicut ab unco superiori, de quo iam predictum est, inchoatur. In hoc autem aculeo feriendi signatur asperitas, qua delinquentium subiectorum terrena feritur carnalitas, ut quibus non proficit olei aut malagmatis lenimentum, eorum putredinem medicinale resecet ferramentum. Neque enim satis inter illos rectitudo debita conseruatur, nisi eorum culpa discipline aculeo feriatur, nisi uulnus putridum sectionem, et inobedientia dignam sustineat ultionem. Unde Apostolus Corinthiis: »In promptu, ait, habentes  ulcisci omnem inobedientiam .« Quia uero plerumque ira uel imperitia modum deserit ulciscendi, et laxato loro in excessum progreditur feriendi: pulchre hastili recto aculeus predictus adheret, et manui ferienti non aculeus, sed hastile coheret; signanter innuens quia peccantes sic punire debet ultionis amaritudo, ut de manu ferientis nunquam excidat rectitudo. Siue ergo producit aculeum necessitate feriendi, siue extollit uncum prelatus affectu leniendi, cum scilicet uel subiectos appetit dignis uerberibus cohibere, uel in spiritu mansuetudinis se illis amabilem exhibere: hastile medium non recedit a manu, ut rectitudo utrobique teneatur, eademque tenentis manus unco magis quam aculeo uicinatur. Cum enim pro persona quam  gerit, et amari a subditis debeat et timeri, necesse est tamen ut amari amplius appetat quam timeri, et longiuscule remotus ab aculeo feriendi, uiciniorem sibi habeat mansuetudinem attrahendi. Sed talem se prelatus non potest foris erga subditos exhibere, nisi primum suis moribus excolendis interiorem studuerit diligentiam adhibere, et de profectu tendens sollicitus in profectum, iuuante gratia, eosdem profectus perduxerit ad perfectum.

Cuius rei subtilius et spiritualius mysterium estimo designari, cum insignitur manus eius baculo pastorali, in forma cuius mystica uel docetur, uel doctus cogitur reminisci quo studio, quo ordine ad perfectum debeat proficisci. Nam ceteris non digne  satis inuenitur prodesse, nisi prius studuerit sibi ipsi bonus esse, nisi primum a seipso bonitatis texturam ordiatur, qua uestiturus ceteros ipse primus et precipuus uestiatur. Unde Scriptura diuina: »Qui sibi,« ait, »nequam, cui bonus .« In uirga igitur pastorali pastor mysterialiter admonetur qualis esse debeat, qui ad pastoris excellentiam promouetur, ut si eum conuenire sermo uocalis hominum uel non uacet, uel forte uereatur, eleganti silentio uirge sue mysterialis eum species alloquatur. Cuius uirge, ut dictum est, habet aculeum pars extrema, media uero hastile, uncus autem eminet in suprema:  et sic eius forma triplex triplicem uidetur profectum designare, ad quem ex decreto diuine legis pastor spiritalis iubetur aspirare. Denique funiculus triplex, iuxta Ecclesiasten , difficile rumpitur, quia triplex hic profectus tam tenaci connectitur loramento, ut, aut uix, aut nullatenus disrumpatur impulsu uiolento. Per aculeum, huius uirge castigatio designatur, quia terrenarum colluuies uoluptatum rationis imperio subiugatur, cum scilicet membra sua prelatus mortificat, que super terram uiuere perhibentur, quandiu male dedita libertati, lege spiritus non tenentur. De quibus Apostolus 63 ad Colossenses : »Mortificate, inquit, membra uestra que sunt super terram: fornicationem, immunditiam, libidinem, concupiscentiam  malam et auaritiam.« Ex his membris uetus homo peccati conficitur, qui pulchre non super celum, sed super terram esse asseritur: quia eum qui affectu lubrico in huiusmodi uitia se dimittit, solis data uirtutibus celestis conuersatio non admittit. Debet ergo ueterem hominem cum actibus suis, cum huiusmodi membris suis sese prelatus exuere, et ad exuendum, dignam corporis castigationem assumere: ut, cum illud castigatum et redactum ad debitam fuerit seruitutem, effectu prospero de uirtute proficiat spiritus in uirtutem. »Castigo, ait Apostolus, corpus meum, et seruituti subiicio, ne cum aliis predicauerim, ipse reprobus efficiar .« Si enim corpus non discipline aculeo castigatur, profecto ipse qui predicat, reprobatur;  et cum forte aliis occasione qualibet annuntiat ueritatem, ipsum Deus non respicit, cuius uita non aspicit equitatem. De quo Propheta: »Aequitatem, ait, uidit uultus eius. .« uidet quidem Deus, id est approbat equitatem, uerbosam uero reprobat falsitatem; et apud quem dignam corporis castigationem intelligit non uersari, suas ab illo iustitias non curat enarrari. »Quare, inquit, tu enarras iustitias meas, et assumis testamentum meum per os tuum? Tu uero odisti disciplinam .« Ne igitur diuinus eum sermo tam grauiter arguat et accuset, necesse est iterum suam discipline aculeo configere non recuset, id est assumpta castigatione terrenos in se premat affectus, quibus non oppressis spirituales non euehitur ad profectus. Premit autem  terram suam cum ab eius uoluptatibus diligit abstinere, uigilias, abstinentiam, ieiunia sustinere: cum recordatione uel excessus preteriti uel futuri iudicii frequenter lacrymatur, et in his que Dei sunt conuenienter assiduus occupatur.

His quippe et huiusmodi studiis insolens spiritus emarcescit, qui carnali deditus uoluptati contumaciter insolescit: ipsa etiam carnis concupiscentia defetiscit, uel contra spiritum inefficaciter concupiscit. Cum uero caro digne fuerit castigata, et sicut Deo spiritus, sic illa spiritui subiugata: ex ea castigatione consequenter castitas orietur, uel potius orta longanimis et indeficiens producetur. Sicut enim de predicto materiali aculeo surgit uirga que  gracili longitudine decoratur, sic ex refrenatione uoluptatum carnalium decora castitas generatur, que ideo gracilis dici potest, quia flagrantibus desideriis expetita, abstinentia, ieiunio, uigiliis et laboribus acquisita: multa denique frequentia precum usuque planius expolita. Nimirum uirga materialis ad unguem nullatenus expolitur, quandiu uernis floribus uel ingenitis frondibus redimitur, uel succosa teneritudine natiui corticis operitur; sed cum nudata fuerit fronde, flore, cortice, surculis amputatis, politur candor eius preferens typum castitatis. Talis uirgula manui pastoris inseritur, cum ei regendarum animarum cura committitur, que abraso cortice nullum offendiculum dat tenenti, et polito candore mysterium insinuat intuenti. Nam et caro  que bysso, purpura, serico delinitur, que laboris impatiens fomentis delicatoribus enutritur, que terrenis immersa naturales concupiscentias non refrenat, nec se a blandimentis carnalibus et noxiis alienat, profecto aut uix aut nunquam obtinere preualet candorem debite castitatis, quem exigit magnopere pastoralis excellentia dignitatis. Et hanc castitatem eadem pastoralis excellentia precipitur sic amplecti, ut ab ea possit non solum non excidere, sed etiam non deflecti, et hanc fortitudinem honestet munditie pulchritudo, et eamdem munditiam uersa uice muniat inflexibilis fortitudo. Ideo et uirga mysterialis non solum abraso cortice candida uel polita, per quod signatur castitas multo labore et studio pulsis illecebris carnalibus acquisita: sed  longa quoque et inflexibilis inuenitur, quia ad perfectum castitatis nonnisi inflexibili longitudine peruenitur. Quod illa inflexibilis est, castitatis signatur fortitudo; quod longiuscula, signatur indefessa perseuerantie longitudo, ut iuxta Ecclesiastem »Omni tempore tua sint candida uestimenta ,« nec audias hostium irruentium monita fraudulenta. »Incuruare, inquiunt per Isaiam , ut transeamus.« Quandiu stat recta castitatis et munditie fortitudo, per eam transire non preualet quantauis hostium multitudo; sed si illa blandimentis euersa carnalibus eneruiter incuruatur, ista per eam transiens adepta uictoria gloriatur.

Omni ergo tempore sint pastoris candida uestimenta, ut nulla unquam recipiat insidiantium hostium  blandimenta; qui si forte tentauerint inferre lenocinium immunde prauitatis, ille resistat eis perseueranti fortitudine castitatis. Cuiusmodi castitatem qua pastores ecclesiastici decorantur, et contra hostium tentamenta forti perseuerantia roborantur, in Canticis canticorum angelice uirtutes admirantur, et mirantes que, uel quanta sit, non immerito sciscitantur. »Que est ista, inquiunt, que ascendit per desertum sicut uirgula fumi ex aromatibus myrrhe et thuris: et uniuersi pulueris pigmentarii? «

uirgule nomine non incongrue 64 castitas designatur, que celestis discipline polita rasorio, ieiuniis, et abstinentia tenuatur, ut graui procul  reumate libidinis ablegato, ascendat ad celestia passu nulla grauedine retardato. »Que est ista, inquiunt, que ascendit sicut uirgula fumi?« . Et bene, fumi, quia fumus in inferioribus ortum habens ad superiora progreditur; et longe lateque suum fundit uel odorem si bonus est, uel fetorem si malus est. Est enim fumus malus cuius ignis comburit, non illuminat: cuius fetor corrumpit et attaminat; qui procedens de profunda fornace uitiorum offocat fauces, nares obturat, excecat oculos iniquorum. Cuiusmodi fumus processisse legitur de incendio Sodomorum, cum uindictam Deus expeteret de iniquis moribus perditorum, qui euersi corporee lubrico uoluptatis longe transgressi fuerant legitime terminos castitatis. »Intuitus est, inquit  Abraham, Sodomam et Gomorrham, et uniuersam terram regionis illius: uiditque ascendentem fauillam de terra quasi fornacis fumum .« Huiusmodi fumus et in Apocalypsi de puteo abyssi legitur ascendisse, et obscuritate sua solem et erem corrupisse, cum multo inconuenientius uel talem fumum puteus non haberet, uel saltem intra suas eum angustias retineret. »Aperuit, inquit, puteum abyssi, et ascendit fumus putei sicut fumus fornacis magne: et obscuratus est sol et er de fumo putei .« Puteus abyssi uel fornax magna, ipsa est exusta profunditas conscientie peccatricis quam excitat et succendit »fauus ille distillans, ut scriptum est, de labiis meretricis ,« cum scilicet miser animo uoluptatis corporee  suggestionibus exardescit, et prorumpens in opera, non Deum, non hominem pertimescit. Fumus autem putei aut fornacis ipsa est fama, imo infamia tenebrosa, qua solis et eris obscuratur species luminosa, dum non solummodo ipsum qui preest sui manifestatio sceleris inhonorat, sed et subiectos sibi, diffuso uel exempli uel meriti contagio, decolorat.

Sol quippe si defecato radio sui luminis illucescat, ab eo lumen er accipit ut diescat; si uero nubiloso uelamine illius facies obtegatur, er procul dubio nocturna caligine tenebratur. Sic et prelati tam uita quam doctrina si digno radiauerit lumine sanctitatis, subiectus populus opportuno perfunditur munere claritatis; si autem ille fumo turpitudinis denigrescit,  et iste consequenter interpolatione uel ingrata, uel forte placita tenebrescit. Ne igitur fumi huius illa esse in Canticis uirgula putaretur, que profectu mirifico, de deserto ascendere perhibetur, cum dixissent admirantes: »Que est ista que ascendit de deserto sicut uirgula fumi ?« adiunxerunt cuiusmodi fumi: »Fumi, aiunt, ex aromatibus myrrhe et thuris, et uniuersi pulueris pigmentarii .« Bonus fumus qui ex aromatibus procedit, ex aromatibus, inquam, myrrhe et thuris et uniuersi pulueris pigmentarii. Myrrha mortuorum corpora condiuntur huiusque beneficio condimenti nulla putredine corrumpuntur; et ideo per illam non incongrue carnis castigatio designatur, merito cuius ipsa caro ab eterna damnationis putredine conseruatur.  Caro enim que in presenti non consentit humiliato spiritui condolere, dolorem eternum compellitur sustinere, que autem merens affligente penitentia contabescit, exsiccatis uitiorum noxiis humoribus postmodum penaliter non putrescit. Thus uero in sacrificiis diuinis offerebatur, cum post excessus uarios Deus necessario placabatur, cum deuotus sacerdos sese altari presentabat, et tam pro se quam pro populo preces Deo suppliciter allegabat .

Quocirca per thus, orationis deuotio conuenienter accipitur, que de cordis arcano sicut incensum in conspectu diuino dirigitur: orans Deum ut conferat necessarie gratiam castitatis, et collatam conseruet sue beneficio largitatis. »Ut sciui, ait quidam sapiens, quod aliter non possum esse continens nisi  Deus det; adii Dominum, et deprecatus sum .« Uniuersus puluis pigmentarii, uariarum uirtutum collectio est, que in mortariolo discipline sedulitate bene uiuentis colligitur et attritione carnis et spiritus in subtilitatem redigitur: et quo districtius caro et spiritus atteruntur, et subtiliori uirtutum puluere perfunduntur. Ex huiusmodi autem myrrha, thure, puluere pigmentarii pretiosum aroma conficitur, unde pedes Iesu uel forte caput ipsius perungitur; impleturque illud Euangelii: »Domus repleta est ex odore unguenti .« Odor iste quo domus repleri dicitur, fama est et opinio castitatis, que domum, id est Ecclesiam, replet sue radio claritatis, cum non solum apud se digna fortitudine castitas inualescit, sed eius etiam fortitudo  longe lateque omnibus innotescit. De quo Paulus: »Christi, ait, bonus odor sumus in omni loco .« Et Isaac patriarcha: »Ecce, inquit, odor filii mei, sicut odor agri pleni, cui benedixit Dominus .« Quod autem Paulus uel Isaac odorem nominat, hoc Scriptura in Canticis fumum appellat: »Que est ista, inquiens, que ascendit sicut uirgula fumi? « uirgula fumi castitas est boni odoris, bone opinionis, bone fame, que castitas, uel cuius odor et fumus castitatis, ascendit et prouehitur in conspectu diuine maiestatis, certumque est ipsam castitatem Deo nequaquam displicere, cum et eius fumus, id est opinio, inueniatur 65 non mediocriter complacere. De quali fumo Ioannes in Apocalypsi: »Ascendit, inquit, fumus  incensorum de manu Angeli coram Deo .« Angelus in Scripturis nonnunquam sacerdos accipitur, quia Dei nuntius in terra sacerdos efficitur, dum missus ad homines diuinam eis annuntiat uoluntatem, et tam uerbo quam exemplo tenendam eis predicat ueritatem. Unde Malachias propheta : »Labia, inquit, sacerdotis custodiunt scientiam, et legem requirent ex ore eius, quia Angelus Domini exercituum est. Quod si Angelus, propheta perhibente, sacerdos debet dici, cui testimonio digna refragatione non potest, contradici, quanto magis ille, qui honore prelationis pre ceteris sacerdotibus insignitur, cuius doctrine et imperio a ceteris sacerdotibus dispositione  diuini ordinis obeditur; per cuius ministerium sacerdotes alii consecrantur, benedicitur chrisma, quo nati sub peccato ad iustitiam renascuntur? Cuiusmodi Angelum profecto angelica decet uita munditie priuilegio dignis uirtutum meritis insignita, ne si ab illo qui eum fecit Angelum, uiuendo peruersius auertatur, more illius prioris apostate, de Angelo in Satanam conuertatur. De manu autem Angeli secundum Apocalypsin fumus incensorum ascendit coram Deo, cum deuota conuersatio sacerdotis et fama eius commendabilis placet Deo, cum deuotionis eius circumquaque bona opinio diuulgatur, et non tam predicatio quam laudata conuersatio ad bene uiuendum ceteros exhortatur. Huius fumi uirgulam angelice uirtutes, ut dictum  est, in Canticis admirantur, et de eius ascensu, id est profectu, mirantes gratulantur, cum sacerdos insignitus pastoralis infula dignitatis, intus corde, foris manu tenet inflexibilem rigorem castitatis.

Sed quoniam nulla uirtus obtinet meritum perfecte sanctitatis, nisi fortius protegatur adiuncte supereminentia caritatis, recte uirge pastorali, que, ut dictum est, designat castitatem, uncus superponitur figurans caritatem. »Adhuc supereminentiorem uiam, ait Apostolus, uobis demonstro: »Si tradidero corpus meum ita ut ardeam, caritatem autem non habuero, nichil mihi prodest .« Multa quidem carnis castigatio etiam apud ethnicos inuenitur, et eorum conuersatio rigore castitatis nonnunquam inflexibiliter insignitur; sed  quia de uirtute castitatis, caritatis non proficiunt in uirtutem, eadem ipsa castitas illis non sufficit ad salutem. Pulchre igitur uirge pastorali superponitur uncus ille qui eidem uirge coherens aliquantisper in altum protenditur, et inflexus capite arcuato in seipsum ita reuoluitur, ut cum incuruatione sui deorsum eius summitas adducatur, facto gyro sursum uersus iterum eadem reducatur. Hec est illa caritas que diligens profecto diligitur, que Deum sibi attrahit, et a Deo sursum retrahitur, per quam sibi castitas superiorem Deum inclinat et adducit, et eam adducentem Deus ad se eleuat et reducit. Unde et ipse ait: »Ego diligentes me diligo ;« hoc est ego attrahentes me attraho. Et per Iereremiam  : »In caritate, ait, perpetua dilexi te: ideo attraxi te miserans.« Et illa que in Canticis diligebat: dilecto suo suppliciter aiebat: »Trahe me post te .« Ista dilectio castitatem reddit utilem et honorat, ista quidquid boni agitur ad unguem meliorat, uirtutumque ceterarum catalogus non assequitur pulchritudinem debite sanctitatis, si non fuerit insignitus huius diademate claritatis. Unde Scriptura diuina: »O quam pulchra est, inquit, casta generatio cum claritate .« Casta generatio recte carnis integritas appellatur, que de corporee castigationis aculeo tanquam de radice uirgula generatur, que nimirum  tunc pulchra est, et pulchra ueraciter affirmatur, cum sue claritatis, id est debite caritatis uelut diademate coronatur. Ista caritas cuius uncus ille typus est et figura, claritas est uirtutum nullo tempore desitura, quia caritas nunquam excidit apostolica perhibente Scriptura, sed hic habet initium, consummationem in celestibus habitura . Qui ergo pastoralem manu uirgam uel baculum uult tenere, qui huiusmodi dignitatem uult inconfusibiliter obtinere, eiusdem uirge formulam debet diligentius intueri, et ad eius mysterium non solum intellectu, sed etiam effectu operum promoueri. Membra sua que sunt super terram aculeo castiget abstinendi, corpus et animum castificet rigore continendi: Deum sibi alliciat aduncato  affectu diligendi. Si uero non tenuerit huiusce regulam sanctitatis, profecto priuabitur ipsius merito dignitatis; et iuxta supradictum Betium ipsa eum dignitas indignum ostentabit, et ipse dignitatem iuxta Tullium deturpabit. Sicut enim Betius  : »Collata, inquit, improbis dignitas non modo non efficit dignos, sed prodit potius et ostentat indignos;« sic et Tullius de Cesare loquens: »Dum quosdam, ait, magis ornare uoluit, non illos honestauit, sed ornamenta ipsa turpauit.« Quod utrumque uelim ut deuites summo studio, summa cura, ne et tu dignitati et ipsa tibi sit dignitas nocitura, et utriusque uestrum irreparabilis sit iactura. Et Ecclesia conqueratur sub tali principe ruitura. Salomon dicit: »Regnantibus impiis ruine  hominum .« Et infra: »Cum impii sumpserint principatum, gemet populus .« Sed quis ego, ut uel arguam uel doceam, uel saltem suggerendo commoneam pastorem ecclesiasticum 66 et doctorem, cum ego ultimum conuiuii locum, ille cathedram obtineat digniorem: ego latens in angulo nichil aliud debeam quam silere, et sub umbra silentii me docibilem maioribus exhibere?

Ceterum, qui multum diligit, ueraciter experitur quia multa dilectio, quid, uel quantum debeat, non metitur, et quoniam iudicium impatiens amor nescit, profecto intra metas debitas facile non quiescit. Prorumpens igitur, quod aut nullatenus efficere  potest, sperat, et cum multo repellatur obice, tamen improbus perseuerat, eiusque affectus a proposito non laxatur, quamuis eum effectus operis non sequatur. Unde si quis presentem forte legens epistolam indignatur, quod tantillus homuncio tantam excellentiam sic affatur, inde frenum indignationis sue moderatius, ut existimo, retinebit, quod aduersus quem euidenter succenseat non habebit. Cum enim scriptoris nomen non inueniatur scripture huius titulus designare, dubius erit lector cui eam debeat specialius assignare; et reuera ab ignorante non potest rationabiliter contradici, quin id quod tibi dico, et alter dicere et alteri possit  dici. Si autem uel quolibet alio reuelante, uel meipso forsitan non negante id tibi ueraciter esse dictum intelligis, et intellectum diligis, queso, ut quamuis more diuitum pluribus occuperis, tamen cum aliquando fueris uacuus id non solum legere, sed et relegere non graueris, quia lectio parum uel nichil prodest prima statim facie fastidita, prodest autem plurimum si placuerit decies repetita. Sed iam forte uerbosus tibi uideor exstitisse, et epistole propositum in libelli magnitudinem conuertisse, cum epistola gratam exigat breuitatem, iste uero iam libellus prolixam obtineat granditatem. Super quo etiam mihi, ut existimo, uenia debet dari, quia scatebat animus paulo diutius tecum fabulari; et cum tue presentie mihi copia non  daretur, elegi ut uel absenti mea paruitas liberius loqueretur. Cui locutioni hoc ultimo uersiculo calcem ponam, tibique occupato productiorem legendi sarcinam non imponam: Paratus Deo quantum potero gratias exhibere, si tue maiestati mereatur hec allocutio complacere. uale  .



EPISTOLA XIu. PHILIPPI AD RADULPHUM. Preclare e multiplici morte et martyrio philosophatur.

Nonnullorum est ut cum loqui non nouerint, tacere non ualeant. Cuiusmodi stultitiam alii perhorrentes, plerumque in illius cantoris Tygellii pertinacem uergunt duritiam, qui nunquam inducebat  animum cantare rogatus, iniussus cantabat  . Sic iuxta petam in uitium ducit culpe fuga; et ab utroque lapsu nisi prudens et fortis animus non declinat, et felix ille qui ad neutrum se inclinat. Cum ego aliquando apud te et postmodum tu apud me hospitareris, rogasti, et iure hospitalitatis exegisti, ut de quouis martyre uel de martyribus tibi aliquid scriberem, tanquam et ipse non legeris agonem illorum plenum laboribus et sudore, et coronam triumphalem gloria preditam et honore. Quod cum prima facie recusarem, et me utpote neque sciolum, neque ad hoc uacuum excusarem: tu pertinaciter multiplicatis precibus institisti, et, ut tandem loquendo ostendar insipiens, precum instantia cegisti. Unde si quid dixero quod dignum  uel utile debeat iudicari, non labori meo, sed tuis arbitror meritis assignari. Si autem desiderio tuo inuentus fuero insufficiens, non mireris, et sperans forte grandia, inuenire minima non graueris: sed ut uolenti nec ualenti ueniam discas dare, illud peticum tanquam propheticum memorare.

Quodque parum nouit nemo docere potest  .
De martyribus locuturus, nil in presenti aptius mihi uideor inuenire, quod exordio huius opusculi possit uel debeat conuenire, quam quod Ioanni uox diuina celitus nuntiauit, et, ne forte excideret,  mandari scripto diligentius imperauit: »Scribe, ait, Beati mortui qui in Domino moriuntur .« In quo dicto etsi solos martyres non attendit, eos tamen procul dubio comprehendit; et sic de illis principaliter est loquendum, ut tamen non de ceteris penitus sit tacendum. »Beati, ait, mortui qui in Domino moriuntur.« Mortuorum alii beati; alii non beati, beatorum uero alii martyres; alii, ut quidam aiunt, non martyres. Martyr uerbum Grecum est, et latino eloquio testis interpretatur, et cum eum qui martyr est testem posset usus loquentium appellare, uerbum tamen Grecum latinitas maluit frequentare, ut eo uerbo testis ille 67 proprie designetur, qui Deo testimonium perhibens, pati mortem in ipso testimonio et propter ipsum  testimonium non ueretur. Testis est qui aliquid attestatur cuius testimonio uerum esse quod uerum est, uel falsum esse quod falsum est, affirmatur; et tamen non omnis, qui hoc agit, martyr inter ecclesiasticos appellatur, sed tantum qui propter Deum id facere, et inter faciendum, illatam mortem perpeti comprobatur.

Nemo enim perfectius, nemo euidentius cognoscitur ueritati testimonium perhibere, quam qui in perhibendo, mortem cogitur sustinere, dum presente illa, iam falsa existimatio seducte conscientie non blanditur, sed in secreto cordis ipsa rei ueritas inuenitur, et martyr ueraciter quantum uelit quantum ualeat experitur. Aliquando quippe qui, afflatus superna gratia Deo satis deuote famulatur, et in eius  seruitio se fortem esse et stabilem arbitratur, agit magna, maiora spondet, propositi satis promptulus exsecutor, sed quandiu pax arridet, nec adhuc imminet persecutor. Si uero turbata serenitate uelut a regione deserti intonet uentus furens, si fulgurans ignis deseuiat, non illuminans, sed comburens: si secet, si urat, si ad mortem perurgeat malitia persequentis, non resistit, non obsistit mens inualida patientis, sed pressa et oppressa quodam carnis amore, et mollitie naturali uicta, cedit et recedit non iuuante gratia spiritali. Quos igitur scrutator cordium Deus sic intelligit infirmari, et tamen sua, que multa est, gratia uult saluari: eos non sustinet premi grauius a tortore, donec reddat fortiores donatos gratia  largiore. Legisti  quia Petrus estimauit et spopondit fortem et stabilem se futurum, et pro Magistro suo suam animam positurum, nec eum ullo pacto, etsi mori oporteat, negaturum; et tamen imminente persecutore, non est quod promiserat exsecutus, sicut Magister, qui melius eum nouit, fuerat prelocutus. Affirmante autem Petro: Similiter, ait euangelista , et omnes discipuli dixerunt, et tam de illo quam de illis, relicto, inquit, eo, omnes fugerunt .« Quos Magister benignus, quoniam ad sufferendam pro eo mortem adhuc inualidos  peruidebat, et tamen eos saluare sua gratia disponebat; eis persecutor, etsi timoris colaphum, tamen mortis malleum non incussit, quia illius impetum iste uoce potentissima repercussit. »Quem queritis, inquit? At illi: Iesum Nazarenum; Et ille: Si me queritis, sinite hos abire, ut impleretur sermo quem dixit: Quos dedisti mihi non perdidi ex eis quemquam .« uult secretorum conscius Magister, secum discipulos non teneri, non ad mortem subeundam ingrauescente malitia perurgeri, ne si tempore immaturo, mortis instantia deprimantur, quia nondum pro Domino, consequenter nec in Domino moriantur.

Quod si in Domino non essent mortui: non essent beati mortui. Nondum quippe illos diuina gratia ad  hoc roborauerat beneficio pleniori, ut constantes spiritu, propter Christi testimonium uellent mori: et ideo si negantes et refuge manu persequentium interirent, non saluari mererentur procul dubio sed perirent. Ut igitur sermo quem de illis non perdendis dixerat, impleretur, refrenato persecutore, illorum quispiam non tenetur: sed pro saluandis illis prior elegit ipse mori, ut postmodum facti fortes idem referant Saluatori. Post mortem enim eius tanta illi spiritus gratia sunt donati, ut ante reges et presides perhiberent testimonium ueritati: et pro tuenda illa, non solum queuis discrimina iam sufferrent, sed et mente inconcussa mortem inferentibus se offerrent. Multis itaque et uariis passionibus sunt affecti, et ut Magistro expressius responderent, pro eo ad ultimum  interfecti: et quia non morte propria, sed uiolentia malignantium interempti, nullo iam dubitante testes uere, id est martyres, sunt inuenti. In quo martyrio, uoluntati persequentium, non uiribus corporeis, sed uirtute spiritus restiterunt, et indeflexa mente usque ad effundendum sanguinem perstiterunt: quo effuso non uicti, sed uictores nouo genere iudicantur, et merito uictorie, honore et gloria coronantur. Nimirum ab antiquo, si bellum inter aduersarios temporaliter ineatur, qui superstes hostem occiderit, uictor sine dubio predicatur: et manus occisoris palma uiridi uenustatur, caput uero corona aurea distincta gemmulis onustatur. E contra, in martyrio, qui carnem spiritui, futuris presentia  non proponit; qui, minas minis, uerberibus uerbera non reponit; qui occurrente gladio, deuotam patientiam anteponit; qui urgente aduersario, tandem animam suam ponit: iste uictor iudicio sane sapientium inuenitur, et non palma, non lauro, non gemmis, non auro, sed eterne glorie premiis insignitur.

Quod ergo legis super caput martyris, uel Christi uel alterius poni coronam, uel auream, uel de lapide pretioso, non de terrena materia, quam stercori Paulus comparat odioso, sed de retributione dictum est, que perfecta et integra et desideranda super aurum et lapidem auari iudicio pretiosum, principale mentis eius reddit passionis merito gloriosum. Habes  de Christo: »uidemus Iesum propter passionem mortis, gloria et honore coronatum .« Et de Martyribus: »Beati, ait, qui persecutionem patiuntur propter iustitiam .« Quod licet de omnibus quos in Christo uiuere constat, possit intelligi iuxta illud 68 Apostoli: »Omnes qui uolunt pie uiuere in Christo Iesu, persecutionem patiuntur ;« tamen apostolis specialiter loquebatur, quos ad patiendum propter iustitiam hortabatur: et ut seipsum eis possit exemplum efficacius exhibere, sicut pro eis, sic etiam coram eis illatam mortem uoluit sustinere. At illi uerbo huius et exemplo euidentius informati, et interna spiritus gratia postmodum abundantius roborati: omnes martyrium sunt perpessi sicut diuersis locis et temporibus superna  eis prouidentia preparauit, illo tantum excepto, quem ab eis maligna proditio separauit. Quamuis et ille ductus penitentia sibi perditus intulisset et mortem grauem, mortem nefariam pertulisset; sed quia Christi amorem et testimonium non attendit, cum exosus uite huius presentiam laqueo se suspendit; non martyrium pertulisse, sed homicidium perpetrasse creditur sceleratum, et reus mortis Christi, sui quoque, quod est nequius, incidit in reatum. Unde constat uerum esse quod aiunt, quia martyrem non pena facit sed causa; quia uidelicet martyr non est omnis quem petiuit grauis occasio, sed cuius passionem sana commendat intentio  : qui sibi ullo modo inferre mortem ultimam non presumit, sed illatam ab alio, tanquam leuatis in  celum manibus sic assumit, ut tota sit eius intentio ei solummodo complacere, quem nouit martyribus salutari gratia presidere. De qualibus Ioannes: »uidi, ait, sub altare Dei animas interfectorum propter uerbum Dei et testimonium quod habebant .« Non omnes igitur interfecti, sed propter Dei uerbum et testimonium interfecti, martyrio uel martyrii premio coronantur, et beati, quia sic in Domino mortui, predicantur. Ad quam beatitudinem Christus, ut dictum est, discipulos inuitabat, cum beatos eos qui patiuntur propter iustitiam affirmabat: eosdem sciens et accepta maiore gratia persecutiones equanimiter perpessuros, et merito patientie ad promisse beatitudinis gloriam peruenturos.  Ex his enim quos ad saluandum ei Pater dederat quempiam non amisit; quia occidi eos immaturo tempore non permisit: et nequam ille proditor non ei procul dubio datus erat, quod etsi primo latuit, rei exitus euidentius asseuerat.

Ceterum eos quos nouit sibi datos, sua gratia conseruauit, quibus tamen amarum calicem quem prior ipse biberat, postmodum propinauit: cum scilicet ad bibendum eos processu temporis fortes uidit, quibus sicut martyrium, sic et martyrii premium non inuidit. Solus Ioannes, quem pre ceteris Christus creditur dilexisse, in pacis gremio animam dicitur reddidisse, et cum omnes reliqui manum pertulerint  occidentis, hic descendens in tumulum, instar obiit dormientis. Quod factum arbitror, non ut tanquam infirmiori Deus parcens et miserans prouideret, uel tanquam minus grato maioris premii gloriam inuideret: sed in huius quieto fine quietem contemplantium uoluit presignari, que morte non leditur, sed felice uelut somno gaudet suauius consummari. Quam nimirum Christus recte pre ceteris diligere perhibetur, quia minus diligit quidquid manere diutius prohibetur: prohibetur autem manere iusti labor et afflictio temporalis, manet uero et permanet mentis quies et contemplatio spiritalis. Alioquin non est credendum quod Ioannes pro Christo uel noluerit, uel non ualuerit mortem pati, et insufficiens fuerit perhibere, non tam uerbo quam facto  testimonium ueritati, quia etsi tento Christo relicta sindone nudus fugit   , tamen post acceptum in linguis igneis Spiritum , nunquam minas persequentium subterfugit; sed prompta uoluntate oblatus pertulit cruciatus, festinans ad martyrium tanquam ad epulas inuitatus. Unde habes: »Ibant gaudentes a conspectu concilii, quoniam digni habiti sunt pro nomine Iesu contumeliam pati .« Gauisus est quippe Ioannes cum in facie principum uerbum Dei cum fiducia loqueretur , cum pro eo tam uerba dura, quam duriora uerbera pateretur, cum ea que de Christo audierat et uiderat, iam non poterat silentio preterire, Deo magis quam hominibus eligens obedire . Gauisus est cum in feruentis olei dolium mitteretur, cum in  Pathmos insula exsulandi gratia teneretur; cum denique nulla ei passio ad futuram gloriam condigna uideretur, et ei mors quam uita longe pretiosior haberetur. Unde colligitur Ioannem quoque a martyrio nequaquam relaxari, uexatum et afflictum martyrii premio non fraudari; qui, etsi diem ultimam igne uel gladio non finiuit, tamen eum multa et uaria tribulatio sic attriuit, ut omnibus pie attendentibus uera sit certitudo, quod ei ad complendum martyrium, nec fortis patientia, nec defuerit patiens fortitudo. Quem autem diuina equitas reddidit sic affectum, et de uirtute prouehens in uirtutem deduxit ad perfectum; licet manu persequentis non nouerimus interfectum, tamen eius promptam uoluntatem  conuertit in effectum; et in secreto sue scientie quod humano intellectui uidetur inaccessum, nisi forte cum adiutus gratia, mentis rapitur in excessum; illum uirtutis merito suum martyrem nouit esse, et sicut Apostolis sic dedit et martyribus interesse. Quod in Euangelio  ipse Christus uisus est intimare, cum Iacobum et Ioannem habentes zelum, sed non adhuc secundum scientiam, uoluit informare, ut eius magisterio fratres prudentius 69 eruditi, ad promerendum quod optabant redderentur efficacius expediti. Petentibus enim illis ut concederentur in regno eius, unus ad dexteram,  ad sinistram alius residere, forte ut sic uiderentur uelut precipui ceteris presidere; ille statim quod postulatus fuerat non spopondit, sed imperitam iuuenum retundens superbiam sic respondit: »Potestis bibere calicem quem ego bibiturus sum? At illi: Possumus .« Nulli dubium quin calicis nomine signet poculum passionis, quo potari sustinuit ad tergendas nostre maculas luuionis; quod etsi nostra in eo uisa est infirmitas abhorrere, tamen inuentus est promptus ei spiritus adgaudere. De quo in Euangelio: »Pater, inquit, si possibile est, transeat a me calix iste .« Et iterum: »Pater, si non potest hic calix transire nisi bibam illum, fiat uoluntas tua: Spiritus, ait, promptus est, caro autem infirma .«

 Istum calicem passionis, tam Ioannes quam Iacobus se posse bibere responderunt, et cum Petro uoce prompta postmodum spoponderunt; eosque in presenti Christus euidenter non arguit ut mentitos, sed a presumptione reuocans doctor bonus erudit imperitos. »Nescitis, ait, quid petatis. Sedere ad dexteram, uel ad sinistram meam in regno meo non est meum dare uobis, sed quibus paratum est a Patre meo .« Ad obtinendum quod postulant adhuc eos idoneos non attendit, et ideo preposteros iuuenum impetus reprehendit, qui antea de percipiendo premio certam uolunt fiduciam sibi dari, quam ad illud digna lima et labore studeant preparari, cum illa regni sessio non admittat temere presumentes, sed afflicto corpore et humiliato spiritu  promerentes, de quo promerendo cum responderent: »Possumus,« Christus futuri cognitor non negauit, sed illos bibituros, eum de quo sermo est calicem, affirmauit; et sicut a bibendo non Iacobum, quem Herodis gladio legimus occidisse , sic nec Ioannem exclusit, quem in pacis gremio diximus obdormisse. »Calicem, inquit, meum bibetis .« Non dixit: Calicem meum bibes, ut alterum eorum intelligere nos moneret, et recepto Iacobo Ioannem a bibendo calice remoueret; sed: »Bibetis,« inquit, ut pariter Ioannem et Iacobum ostenderet bibituros, et pro Christi nomine passionis amaritudinem perpessuros. Quem etsi constat in hoc illis asserentibus consentire, tamen si aduertas,  uidetur in aliquo dissentire: cum illi quando premerentur infirmitatis onere necdum possent, iste autem perfectius nouerit quantum possent. Cum igitur uoce prompta et corde iusto amplius presidenti responderent illi fratres, possumus, de presenti: Christus subintulit: »Calicem quidem meum bibetis,« asserens hoc futurum, et neutrum fratrem modo posse bibere, sed potius bibiturum. Neque enim dixit: Calicem quidem meum potestis bibere, quod eorum posse estimatio presidebat, sed: »Bibetis,« ait, quod melius eius scientia preuidebat, quia nondum ad bibendum illis fortitudo conueniens presto erat,  quam futuram potius ipse auctor huius muneris asseuerat.

Constat ergo illos calicem passionis bibisse, et quod nondum poterant, processu temporis potuisse; quem, etsi quando uel quomodo Ioannes biberit nos nescimus, cui a persecutore inferri mortem ultimam non audimus; ille tamen cuius non uerbum, non scientia fallitur, ueraciter deprehendit, aduersus cuius testimonium, quisquis inuenitur recte sapere, non contendit. Sic et Mariam uirginem martyrem esse dicit, qui non contentiose auctoritati Euangelice contradicit, cum predicta et scripta sit illa sententia Simeonis, quod illius animam pertransiret gladius passionis: »Et tuam, inquit, ipsius animam pertransibit gladius .«

 Si martyr est cuius carnem transit gladius corporalis, quis neget esse martyrem cuius animum uexat et quasi exanimat tribulatio temporalis, cum multo sit acerbior passio, qua uexatur animus naturaliter immortalis, illa, quam sustinet caro cito deficiens et mortalis? Plerique etenim tam inconsolabiliter contristantur, tanto dolore, tanta miseria cruciantur, ut cum suo cruciatui non possint remedium adhibere, magis diligant mortem carnis, quam presentem angariam sustinere.

Cum Maria uideret suum et Deum et filium iniuste iudicari, opprobriis, irrisionibus, sputis, colaphis flagellari, manus et pedes clauis, latus lancea perforari, extensum in patibulo morte turpissima condemnari,  quis penset mater affectuosa quantam in animo tulerit lesionem, quo affectu ad cor suum retulerit filii passionem? Adeo inuenta est mater pro filio doluisse, ut quod in carne filius, credenda sit mater in animo pertulisse, eique non clauorum, sed dolorum spicula sunt infixa, et ipsa cum filio uiuens cum mortuo crucifixa. Existimo quia cum in conspectu matris filius in patibulo moreretur, si eidem matri optio donaretur: mallet cito moritura corpore crucifigi quam uictura diutius in animo sic affligi. Quis ergo dubitet eam martyrem exstitisse, quam sic inuenitur dolor intimus afflixisse, quam secuit et pertransiit tribulatio districtior omni serra uel gladio bis acuto, filio moriente, et ab omni uelut ope miserabiliter destituto? Quod  attendens Simeon: »Tuam, inquit, ipsius animam pertransibit gladius.«

Ille etiam qui per Spiritum sanctum misse canonem ordinauit, et Mariam et 70 Ioannem esse martyres latenter affirmauit, dum in Catalogo sanctorum, ubi non nisi martyres, memorauit, et Mariam pre ceteris, et cum ceteris Ioannem nominauit. Denique tuus ille Gregorius cum de matre septem fratrum deuote et memoriter loqueretur, que filios inuitasse inter manus persecutorum ad constantiam fidei perhibetur: quia mortes omnium sola in animo tolerauit, eam, sicut nosti, plusquam martyrem appellauit. Unde constat quia non solum illi recte martyres existimantur, qui manu occisoris diem ultimum claudere comprobantur, sed qui amore  iustitie temporaliter tribulantur, parati magis mori quam a recto proposito deflectantur. Quos paratos quia omnes solus scrutator cordium Deus nouit, eorum autem plures noster caligantium oculus non cognouit: eos precipue, eos quasi proprie martyres appellamus, quos non solum mortuos in Domino, sed occisos pro Domino nequaquam dubitamus: a quorum tamen tam numero, quam merito, non Mariam, non Ioannem quisquam recte sapiens separauit, quos pertulisse martyrium non tam uulgaris assertio, quam euangelica lectio predicauit; reliquos autem omnes quos meritorum excellentia nouimus coruscare, et presentem uitam in pacis gremio terminare: quia digne confessionis quam ultime passionis titulo clariores, consuetudo ecclesiastica discretos  a martyribus nominat confessores. Qui enim fixa mente que sunt Dei profitetur, Deumque laudabilem quadam uiuendi excellentia confitetur: cum tandem in pace Ecclesie diem ultimum claudere comperitur, recte confessoris tam nomine quam meritis insignitur. uerumtamen sicut agonem martyris ornat confessio, sic et confessor suo quodam non caret martyrio, dum nullus in hac uita conceditur meritis clarioribus elucere, qui presentes molestias uel non uult uel non preualet sustinere. Ut enim de aliis taceam, nunquid non cuidam martyrio sunt addicti, qui profitentes uel Augustini canonicam uel monachicam regulam Benedicti: sub pastoris uirga et baculo una uelut clauduntur officina, et ad nutum imperantis cercentur claustrali disciplina?

 Experimento nosti quam dura claustrales in conclaui obedientie patiuntur, renuntiantes proprie uoluntati quantis molestiis quatiuntur, qui, etsi non statim uiolenta manu carnificis occiduntur, tamen quotidie pro Christi nomine moriuntur. In persona quorum Propheta: »Propter te, ait, mortificamur tota die .« Et Paulus dicit: »Quotidie morior fratres .« Hoc attendens celestis preco, ut dictum est, non occisos, sed mortuos in Domino beatos predicauit, in quo nostris claustralibus obtinende beatitudinis spem donauit: qui dum sublato carnifice quasi uiuere conceduntur, quotidie morte satis misera, sed plane salutifera moriuntur. Que mors cum a Domino medicinaliter inferatur, et  ab illis equo animo, iuuante gratia, sufferatur: sufferentes laboriosa quidem uia ad aliam mortem ducit, que laborem iam terminans ad beatitudinem introducit. Est enim non una uel eadem mors iustorum, sicut nec una uel eadem iniustorum; de quarum ad presens loqui distantia alienum a proposito non habetur, si tamen tibi eque scienti longum et superfluum non uidetur. Ceterum plerique sicut libenter audiunt inaudita, sic nonnunquam reduci gaudent ad memoriam et audita: nec grauat eos frequentius id audire, quod, quia necessarium, memoriter uolunt scire. Mors, alio nomine, dici transitus potest. Est enim mors transitus quidam de alio ad aliud: non quod mors omnis de alio transiens ad aliud iudicetur, sed quia omnis moriens transire non  incongrue perhibetur. Aliquando quippe siue limen ostii, siue alueum fluminis transimus, et tamen mori non dicimur, ne cum homo in eodem statu nunquam permaneat, sed instar floris egrediens uelut umbra lenis pertranseat: in hac uita iam non uiuere, sed mori potius asseratur, et uita falso uita, uero autem nomine mors dicatur. Quamuis hoc ipsum satis congrue posse dici nonnullis uideatur, ut scilicet homo non hic uiuat, sed magis moriatur, dum quidquid temporaliter agit, constet procul dubio pertransire, et transeundo cuiusdam mortis exterminio deperire. Cum enim, uerbi causa, de sessione ad stationem, de statione ad ambulationem, et sic de otio ad actum, uel de actu ad otium, siue de actu ad actum transimus: superueniente altero alterum iam non est, et  quod esse desiit, quodammodo mortuum dicunt esse, cum sit mori nil aliud quam, quod fuerat, iam non esse. Et quoniam quidquid fere hic agitur de esse ad non esse transire comperitur, iuxta eorum sententiam, uita presens plena mille mortibus inuenitur, et hoc solum nescit mortem, quod superducto altero non finitur.

Cum ergo tot sint mortes, ut earum sit numerus infinitus, earum tamen, que beatos faciunt, est finitus: et, ut uideo, inuenies quasdam mortes uelut precipuas in Scripturis, quarum saluandis alia, alia competit perituris. Sunt enim quatuor, quas Scriptura recto nomine mortes dicit, quibus, si attendas, omnes homines sic addicit, ut nullus a principio in tota succedentium serie ualeat inueniri, quem non  constet, uel omnes eas, uel earum potius aliquas experiri.

71 Prima mors est transitus ad iniustitiam. Quam mortem primo Deus homini terribiliter comminatur, premonens ne in illam sensu deuio collabatur: ne si forte illi prime animam exposuerit moribundam, malo proficiente in peius, tandem corruat in secundam. »De ligno, inquit, scientie boni et mali ne comedas; in quocunque enim die comederis ex eo, morte morieris .« Quocunque die, inquit, de iustitia ad iniustitiam, de obedientia ad inobedientiam, de mandato ad uetitum transibis, morte morieris; morte, inquam, peccati  de qua propheta dicit: »Anima que peccauerit, ipsa morietur  .« Et in Euangelio: »Sine, inquit, mortuos sepelire mortuos suos .« Mortui qui sepelire suos mortuos permittuntur, non in carne, sed in spiritu moriuntur; cum scilicet ad uetitum, ad iniustitiam transitum facere non uerentur, et transitu prohibito, ab eo qui uita est, longe fieri promerentur. Quia uero primus Adam a iustitia in iniustitiam sic deficit, naturam suam concupiscentie carnalis uitio sic infecit, ut ex sua suorumue  copula, nullus nisi concupiscentialiter gigneretur, et genitus per peccatum nonnisi peccato mortuo nasceretur. Quod asserens Propheta: »In peccatis, ait, concepit me mater mea .« Propter quod abolendum Deus tandem uoluit humanari, circumcidi carnem suam, aque lauacro baptizari: fuso mori sanguine, sepultus suscitari, ut potenti sacramento mundo remedium largiretur, et lex iusta sed noxia, iustiore misericordia solueretur: non tamen ut nascentibus mors ingenita non inesset, sed ut natis et salutari remedio iam renatis deinceps non obesset. Mortem enim que ab Adam usque ad Moysen regnauerat habena laxiore, et a Moyse usque ad Christum aliquantulum strictiore; Christi natiuitas, martyrium, et resurrectio sic deleuit,  et quam ille primus ingesserat, iste potentius aboleuit, ut renatos iam illa mors originali uinculo non teneret, et in eis mors secunda iuris quidpiam non haberet. Nam qui salutaribus sacramentis semel a peccatorum maculis est ablutus, et a preuaricationis paterne duris et diuturnis nexibus absolutus, si iuuante gratia non deinceps actualibus uitiis subiugatur, sed uictrice manu eis et efficaci fortitudine reluctatur: sicut gaudet, quia prima morte perditorum contrito iam laqueo non tenetur, sic ei gaudendum est, quia secundo altera ledetur. De qua Ioannes: »Qui uicerit, ait, non ledetur a morte secunda .« Et infra: »In his, inquit, secunda mors non habet potestatem .« Qui autem nullo sacramenti remedio a paternis est  maculis absolutus, uel post absolutionem preceps est in actualia deuolutus; de prima morte ad quam eum uel sua uel parentum suorum iniquitas impulit subeundam, iusto satis ordine transit perditus ad secundam.

Secunda mors est transitus ad penam iniustitie. Sicut transitus ad peccatum, peccatum est, peccatum autem mors est, quo, a Deo qui uita est, anima separatur, et utique a uita separari, mors non immerito iudicatur: sic transitus ad penam peccati pena est, pena uero mors est, cum scilicet longe facta requie qua omnis uita naturaliter delectatur, labore et erumna miserabiliter cruciatur. uita enim recte dicitur non uitalis, cui grata requies non efficitur socialis, que attrita molestiis tam miserum  habet esse ut male existenti melius sit non esse. Quod in illo perdito eterna ueritas designauit, quem reum malitie penis durioribus assignauit. »Melius, inquit, illi erat ut natus non fuisset homo ille .« Et quidem ethnicus: »Quomodo, inquit, potest esse uita uitalis, que non conquiescit?« uides quia uitam esse uitalem ethnicus quoque nescit, que non intra quietis gremium delitescit,  que se ad amicalem requiei beneuolentiam non inclinat, et in illam caput suum molli uelut accubitu non reclinat. Recte ergo mori Scripturarum testimoniis asseruntur, qui peccato exigente ad penarum molestias transferuntur, quorum, etsi manere utcunque substantia non desistit, tamen grata in requie, qua uita uitalis efficitur, non consistit.

Earum autem penarum, ad quas peccati merito deuenitur, alia temporalis et transitoria, alia eterna et indeficiens inuenitur, quarum temporalis cunctis in hac uita degentibus lege pari, sed sine dispari pariter assignatur, eterna uero solis perditis reseruatur. Quia enim primus homo naturam suam ut predictum est reus inobedientie uitiauit, suos  omnes posteros tam inexsecrabiliter obligauit, ut paterno merito generali sententia ferirentur, qua in sudore uultus sui pane suo miseri uescerentur ; hec igitur sententia qua sudant et laborant, ita omnium est communis, ut ab ea nec ipse uirginis Filius sit immunis, qui cum natus uel conceptus non fuerit lege omnium in peccatis, lege tamen omnium penas pertulit pro peccatis . Soluit enim que non debuit, ut debitorum maculis obuolutos, potenti misericordia redderet absolutos, ut quos tenet peccati merito mors penalis, temporali purgatos non susciperet eternalis. De qua legisti: »Iustorum anime in manu Dei sunt; et non tanget illos tormentum mortis .« Soluit igitur que non rapuit, ut lesos morte  prima, secunda non penitus absorberet, sed in his quos elegerat utramque Deus misericorditer aboleret: et eductos de morte pessima peccatorum, mori eos felicius 72 morte faceret beatorum.

Habent enim et beati mortes suas. Prima eorum mors est transitus ad iustitiam; cum scilicet relicto eo quod uel originaliter contraxerant, uel actualiter commiserant, ad iustitiam conuertuntur: et ad eum quem peccati merito reliquerant, satisfactione congrua reuertuntur. uiuunt enim et male uiuunt, quorum urgent et uigilant passiones, quorum proficiunt de malo in peius actiones, quorum membris lex peccati libere dominatur, et accepto mandato carnalis animus reluctatur. Unde Paulus  ad Romanos : »Cum essemus, inquit, in carne, passiones peccatorum que per legem erant, operabantur in membris nostris, ut fructificarent morti« Et cum easdem passiones Colossensibus enarraret, uidelicet, fornicationem, immunditiam, libidinem, concupiscentiam malam, et auaritiam, que est simulacrorum seruitus, subiunxit: »In quibus et uos ambulastis aliquando cum uiueretis in illis .«

In his igitur Colossenses aliquando passionibus ambulabant, ambulantes uiuere, hoc est proficere, nequiter exsultabant, cum obliti celestium, solis transitoriis inhiabant, et ad explendum nequam desiderium, cursu prepeti festinabant. Cum uero iram, indignationem, malitiam, blasphemiam, et  cetera huiusmodi iuxta Pauli monita deponentes, ueterem hominem exuerunt, calcem uitiis imponentes; non sicut antea peruerso proposito iam uixerunt, sed de illo ad aliud, morte prospera transierunt. Quibus idem Paulus: »Si mortui estis, inquit, ab elementis mundi huius .« Et infra: »Mortui enim estis, et uita uestra abscondita est .« Felix qui serpentis caput ueneficum forti malleo iam contriuit, cuius interna passio, cuius nequam actio iam non uiuit, qui exsecrans eam, quam uel prudens iniustitiam appetebat, uel seductus falso iustitiam asserebat: ad obsequendum eis nullos ultra exerit appetitus clausus uelut tumulo manus et pedes institis compeditus. De quo Dominus: »Lazarus, inquit, amicus noster dormit,  sed uado ut a somno excitem eum .« Ille, ait, qui mundana fugiens et eis grauiter inimicus, sapientibus, que Dei sunt, digne pro meritis est amicus: uisitante gratia, a peccandi nequam proposito iam desiuit, remotusque a tumultu et amore temporalium obdormiuit. Sed uolo eum a presenti somno potenti misericordia suscitare, hoc est, auditoribus meis diligentius predicare: quod huius somni patiens sit procul dubio surrecturus, hoc est, peccato renuntians uite et salutis premium percepturus. Ad quod respondentes discipuli: »Domine, inquiunt, si dormit, saluus erit .« Si eum qui desiuit curam uigilem peruersis operibus impertire, noua loquendi formula doces uel asseris obdormire, quia non est culpe huiusce dormitio,  sed uirtutis, habet procul dubio spem salutis. Hunc autem somnum mortem quoque Dominus uoluit appellari, quod tamen auditores necdum poterant arbitrari: existimantes dormientem ad uigilandum facilius surrecturum, quam ad uitam eum qui erat mortuus, reuersurum. »Dixerat, inquit, iehsu de morte eius: illi autem putauerunt quia de dormitione somni diceret .« Quod eum, qui non peccat, iehsu dixerat obdormisse, idem ualet ac si eum diceret mortuum exstitisse, quia et somnus in Scripturis mors aliquoties nominatur, et sicut dormire, sic mori dici potest quisquis a uitiis feriatur. Illi autem, qui uerba eius nondum plenius capiebant, id quod erat facilius et uerisimilius asserebant,  existimantes somno quam morti rectius conuenire, si peccatorum clamor concedatur ad requiem deuenire. »Tunc ergo, inquit, dixit eis iehsu manifeste, Lazarus mortuus est .« Ille, ait, quem sermone mystico prius dixeram obdormisse, ut expressius et manifestius loquar, dicitur et obisse, quia recte moritur, cuius uiua olim passio iam uenit ad defectum, cum eius uel affectio non mouetur, uel non ducitur ad effectum; quem autem diuina gratia beneficio uisitat pleniori, ut eum felici, de peccato, ad iustitiam transitu donet mori: recte eiusdem testimonio Domini Lazarus appellatur, cuius interpretatio acceptum beneficium protestatur. Lazarus enim interpretatur adiutus, et quidem illum adiuuat, quem manu potentissima sic occidit,  cuius actus et affectus noxios Deus amputat et recidit: quem remotum a clamore et amore et negotio seculari, clausum uelut tumulo ligat tanquam mortuum nectura salutari: »Lazarus, inquit, mortuus est: sed eamus ad eum .« Eamus, ut ego et sic mortuo prestem gratiam resurgendi, et uobis intuentibus, post talem obitum spem uiuendi, ut attendentes in isto tam uiuente quam mortuo mee beneficium largitatis, et mortem consimilem et uitam non dissimilem appetatis. Quod prudenter intelligens Thomas: »Eamus, inquit, et nos, ut moriamur cum eo.« Eamus, ut morte iustorum nostra etiam anima moriatur, ut huius mortis merito nobis uiuere concedatur, quia is qui suis quibuslibet largitate beneuola sic dat  mori, dabit et uiuere cornu pleno, uel magis, pleniori. Quod per Moysen pollicens, ait: »Ego occidam, et ego uiuere faciam .« Et Anna de illo: »Dominus, inquit, mortificat et uiuificat .« Cui facto peruersi quilibet nesciunt adgaudere, sed accensi malitia eligunt inuidere; et quo plures audiunt Lazaro similes predicari, eo 73 maiore constat mentis eos inquietudine cruciari. Ad hoc autem inueniuntur, tam processu temporis, quam profectu sceleris deuenire, ut etiam in Lazarum cogitent deseuire; et quem pro certo uident tam uerbo quam exemplo ceteros preuenire, eum magis persequuntur, et optant pre ceteris interire. »Cogitauerunt, inquit, principes sacerdotum ut Lazarum interficerent, quia multi propter  illum abibant et credebant in Iesum .« Nunquid non Paulus quasi Lazarus est, qui uelut clausum tumulo cruci asserit se confixum, qui legi mortuus, Deo uiuit, in quo mortua uetustate, nouitas Christi uiuit? Galatis loquens, »Christo, ait, confixus sum cruci .« Et infra: »Mihi, ait, mundus crucifixus est, et ego mundo .« Et supra: »Legi mortuus sum ut Deo uiuam; uiuo autem iam non ego, uiuit uero in me Christus .« Per quem Paulum, uel propter quem multi ad portum fidei deducuntur, multi percepta fide, Christum diligunt et sequuntur, dum illius uel sermone uel epistolis tanquam radio sideris perfunduntur, dum uita et exemplo ut carbone uastatorio spiritaliter  accenduntur. Quod cum uident et inuident maligni principes seniorum, cum tanto profectui nequissimi detrahunt Iudeorum: nullum suo liuori conuenientius remedium arbitrantur, quam si Paulum nullo modo ultra uiuere patiantur. »Omni regioni Iudee et gentibus annuntiabam, ait Paulus, ut conuerterentur ad Deum uiuum; hac ex causa, Iudei, cum essem in templo, comprehensum tentabant uolentes me interficere .«

uides quia Paulus cum Iudeos conuertere uult et gentes, nonnulli Iudeorum ueneno inuidie tabescentes, in templo eum, ubi tutior esse debuit, comprehendunt: uolentes interficere, cuius uitam sibi contrariam reprehendunt. Qui ab eo qui presidebat  templo nequaquam destitutus, iuxta nomen Lazari contra malitiam persequentium est adiutus, dum inter manus horum, uoluntati quorum intolerabiliter grauis, constans et intrepidus in proposito perseuerat. »Auxilio, inquit, adiutus Dei usque in hodiernum sto .« Stantem Paulum uel Lazarum quisque inuidus tentat occidere, cum a diuino cultu minis uel fraudibus studet retrahere, cum ea morum turpitudine qua uitam suam pessimus decolorat, illum sibi reddere similem elaborat. Sed diuino adiutus auxilio dolos cassat hostium et terrores, nec ad opera tenebrarum manus exerit promptiores; sic tam primam quam secundam mortem fugiens perditorum, ut post primam qua letatur, et secundam letior appetat beatorum.  Denique Lazarus non ad unam tantum mortem corporaliter deuenisse, sed post unam, creditur rursus alteram inuenisse; plane signans quemuis iustum ditari munere gratie tam fecundo, ut primo sancte mortuus, moriatur sanctius et secundo.

Secunda eius mors est, cum post mortificationem uite ueteris et exterminium uitiorum, expleto uelut cursu transit ad letitiam premiorum: cum sopita presenti molestia uel labore, transit ut obtineat optatam gloriam cum honore. De qua Paulus: »Cupio dissolui et esse cum Christo .« Quandiu in uisibilibus gunfis  anima corpori colligatur, et in lucta et agone uanitati subdita conuersatur, quandiu presenti molestia, uelut parturiens ingemiscit, et ex fide adhuc uiuens, illa Domini atria concupiscit;  una tantum morte mortuam se letatur, dolens quod uenire nondum ad alteram concedatur. »Heu mihi, quia incolatus meus prolongatus est, habitaui cum habitantibus Cedar, multum incola fuit anima mea .« Etsi morte prospera ad iustitiam gaudeo me transisse, et in ea secretum contemplandi, iuxta uerbum Iob , uelut sepulcrum inuenisse, tamen, quia cum habitantibus Cedar adhuc compellor habitare, qui dulcedinem pregustatam ueneno presumunt amaritudinis molestare: doleo quod iste, quem transire optabam lege hospitum incolatus, manens more ciuium uidetur mihi misero prolongatus. uidens itaque Paulus in tanta se miseria constitutum, ne cursum expediat  tenacis uite sinibus obuolutum; uult precidi, uelut telam in dimidio temporis a texente, nouos putari pampinos cartallo citius recidente; estiuos Cancri soles occurrente Capricorno gratius breuiari, tensos uiuendi limites breuiori termino coarctari. Contextam dierum seriem cepto cupit itinere non euolui, et non contentus una, in mortem alteram uult dissolui , ut cum Christo, in quem desideranter prospiciunt angeli, possit esse, cum quo est iuxta Petri testimonium bonum esse. Quo intuitu equo satis animo uoluit, et adiutus potuit sustinere quidquid ei mundi aduersitas uel magis peruersitas uoluit intorquere, nec eum ad amorem uiuendi nequiter potuit retorquere quidquid seuiente mundi  malitia sibi uidit penaliter imminere. Nam multa et uaria latronum, fluminum, maris, ex genere, ex gentibus pericula, incommoda famis, sitis, nuditatis, frigoris est perpessus, et in perpetiendo, etsi carne, tamen spiritu non defessus , ut cum in eum totis uiribus tribulatio deseuiret, ipse mortis beneficio ad coronam repositam pertransiret. Sic et Stephanus, quem idem Paulus imo Saulus martyrem esse fecit, dum illum, cunctos expediens, expeditorum manibus interfecit: Stephanus, inquam, munitus patientia, lapidantibus lapides non obiecit, et amore presentium, futurorum diligentiam non abiecit, 74 sed consummato cursu ad coronam sui nominis uult transire, lapidantibus ualefacto in Domino diligit obdormire. Quod autem, sicut de eo  scriptum est , »obdormiuit,« nichil est aliud dicere quam transiuit; qui in exercitio iustitie labore uigili torquebatur, solutus a corpore transisse in requiem gratulatur. Quem et Dauid in hoc agone sudans transitum letus sperat, et eo facto se quieturum fidenter asseuerat, sciens hoc beneficium a quibusque fidelibus exspectari, et ipsos ab eodem, ex peccato, munere non fraudari. »In pace, ait, in idipsum dormiam et requiescam .« In qua autem pace se intelligit et diligit quieturum, in ea uidet et preuidet impium non futurum, quia cum iustis non habet impius eumdem transitum inuenire, neque facto transitu ad eamdem requiem deuenire. »uidi, ait, impium superexaltatum et eleuatum, et transiui, et ecce non erat .« uidi, ait, in hoc presenti gurgustio impium exaltari, et raptum uento superbie, uelut paleam eleuari; sed cum transiui, hoc est cum preuidi in spiritu de labore ad somni gratiam me uenturum, et in ea salute salubri et delectabili fruiturum: noui procul dubio eumdem illic impium non adesse, nullumque male misero cum beatis fidelibus locum esse.

Ad hunc transitum, quem nescit impius uel mente perditus ueluti pestem uitat, sermone gratifico Dei sapientia nos inuitat, ut quos eius concupiscentia mundi reddidit contemptores, transitus ad ipsam hereditatis promisse exhibeat possessores. »Transite, inquit, ad me, omnes qui concupiscitis me .« uos, ait, quorum deuotio non mundi, sed Dei sapientiam concupiscit, concupiscens in salutare, uel in atria Domini defetiscit: eam mortem diligite, cuius ad me beneficio pertransitis, aggredimini transitum, quo expleto hereditatem meritam inuenitis. Ad me enim, nisi morte uel transitu medio non uenitis, ad hereditatem non nisi digne et salubriter obdormitis, quia, etsi in sudore et labore cuiuis negotioso et uigili preparatur, tamen nisi transeunti, nisi obdormienti quies hereditaria non donatur. Unde habes: »Cum dederit dilectis suis somnum, ecce hereditas Domini .« Ob hoc autem, ad transeundum auditor humilis inuitatur, ut cum transierit, optata dulcedine perfruatur, qui longe faciens quidquid in morte uel transitu amaritudinis  experitur: inuenta hereditate, dulcore eius incomparabili delinitur. Quod innuens Sapientia, cum dixisset: »Transite ad me, omnes qui concupiscitis me ;« paulo infra subiunxit: »Hereditas mea super mel et fauum .«

Cum in omnibus, que gustus noster amat carnaliter experiri, nichil melle et fauo possit dulcius inueniri: ob hoc super utrumque promissa hereditas commendatur, ut nichil desiderabile et terrenum ei comparabile cognoscatur. Ad quam nos facere transitum Christus, Dei uirtus et Dei sapientia, non solum uerbo prophetico uoluit premonere, sed postmodum facto et exemplo historialiter edocere, cum pro nobis homo factus, mori uoluit, uel transire,  unde et quo transeamus documentum gratum et euidens impertire. De quo euangelista: »Sciens, inquit, iehsu, quia uenit hora eius ut transeat de hoc mundo ad Patrem .«

Ne quis nostrum in hoc mundo speret uel diligat remanere, quantumcunque in eo uel abundare successibus, uel bonis uideatur operibus preeminere: ipse Dei Filius, qui labores in mundo uenerat sustinere, in eodem noluit mansionem stabilem obtinere. Moriens igitur, de mundo ad quem uenerat, est egressus, fecundoque transitu ad Patrem a quo processerat, est regressus, dans nobis spem et gratiam, ut nos illuc etiam transeamus, hoc est de labore huius mundi ad eternam requiem morte media ueniamus. Beatos autem ea morte, mortuos  negare quis audebit, et in spe mortis huius quis sane sapiens non gaudebit; cum sic moriens Christo commori predicetur, et huius mortis merito eidem conuiuere comprobetur? »Si mortui sumus, ait, cum Christo, credimus quia simul etiam uiuemus cum Christo .« Et infra: »Si compatimur, inquit, ut et conglorificemur .« Recte ergo sic mortui, id est Christo commortui, beati asseruntur, qui et iuxta diuine uocis testimonium in Domino moriuntur: in quo, id est in cuius beneplacito, in cuius mori gratia non uere perhibentur, qui morte uel transitu Christo similes non habentur. Unde scire te uolo, quia mortuorum alii a Domino et in Domino; alii a Domino, sed non in  Domino; alii nec a Domino, nec in Domino moriuntur. Et quicunque in Domino, ipsi a Domino, sed non conuertitur, dum non omnes qui a Domino, consequenter in Domino moriuntur. Qui autem nec a Domino nec in Domino moriuntur, illa morte utique moriuntur de qua scriptum est: »Homo autem occidit quidem per malitiam animam suam .« Et illud: »Anima que peccauerit, ipsa morietur ,« quia Deum constat peccatum non fecisse, et eum huius mali auctorem non fuisse; qui deserti a gratia peccato moriuntur, nimirum nec a Domino nec in Domino moriuntur. Neque enim Deus, sicut habes dicente Scriptura, mortem fecit , qui peccato nec prius, angelum, nec post, hominem interfecit; sed peccati et  mortis sue ipsum constat esse diabolum inuentorem, 75 et homine plasmato peccandi postmodum incentorem. Qui bonus a bono Deo conditus peruersitate misera superbiuit, et accepto non contentus, quam non acceperat, Dei similitudinem appetiuit; mendax et pater mendacii, sicut Euangelii ueritas protestatur , sua solius defluens uoluntate, unde et diabolus appellatur. Lapsus uero et perditus cum irrecuperabilem se uideret, et homini recens facto propositam beatitudinem inuideret: in serpentis eum specie ut uetitum manducaret seduxit  et sic in orbem terrarum mortem quam de celo aduexerat, introduxit. De qua scriptum est: »Inuidia diaboli mors introiuit in orbem terrarum, imitantur autem illum qui sunt ex  parte illius .« Homo simplex et incautus cum audiuit inuidum suasorem, nec prima statim facie falsum respuit promissorem: neglecto Deo in partem suasoris deuiam declinauit, et eum imitari morte mortuus non negauit. Quam mortem, ut predictum est, Deus creditur non fecisse, nec peccantibus peccatum quodlibet intulisse, ne si ab auctore bono peccatum cuiuis inferretur, peccans non culpabilis, sed iure excusabilis haberetur. De qua Scriptura: »Deus, inquit, mortem non fecit, nec letatur in perditione uiuorum .«

Hec itaque mors, que sicut non in Domino, sic a Domino non infertur, cui iusto iudicio consequenter altera subinfertur, quia dignum et iustum est  ut peccatum, quod esse Deo contrarium comprobatur, eodem uindicante pena merita subsequatur. Pena autem mors est, de qua scriptum est: »Iniustitia mortis est acquisitio  ,« quoniam digni sunt morte, qui ex parte illius sunt. Qui enim iniustitiam diligit perpetrare, et in partem illius gressu labili declinare: dignus morte, id est penarum molestiis inuenitur, acquirens eam sibi, cum eius illa uerbis et manibus accersitur. Que mors, quoniam peccanti iuste pro meritis irrogatur, eius esse Deus auctor non incongrue predicatur: cuius sicut non peccare perfecte conuenit bonitati, sic punire peccatorem eius est non inconueniens equitati. »Iustus quippe Dominus iustitias diligit: equitatem uidet uultus eius .« Punit ergo quidquid  contra iustitiam perpetratur, eique iusto iudici pena peccantium assignatur; que, etsi mala nonnunquam nominatur, eo quod uoluntati patientium non concordat, Deo tamen bona est, quoniam a iustitia non discordat. Inde est quod malum Scripture testimonio Deus cogitare seu facere predicatur, nec tamen iudicio sane sapientium accusatur, cum scilicet mores et actus hominum infrunitos, dictante iustitia  non sinit impunitos. Per Micheam: »Ecce ego, ait, cogito super familiam istam malum; unde non auferetis corda uestra .« Et Isaias: »Faciens, inquit, pacem et creans malum .« Et Amos: »Si est malum in ciuitate quod Dominus non fecit?«  Deus igitur, qui nisi bonus est, facere malum non negatur, cum eo feriente peccator molestiis aggrauatur, non quod malum, id est culpa Deo sit inferenti, sed malum, id est graue et asperum sufferenti. Quod malum, que asperitas sic longe lateque in humano genere peruagatur, ut omnes Ade filios complectatur, nec ab hoc graui iugo quisquam se uideat relaxari, qui possit uelut albe galline filius gloriari. Denique ethnici qui presentem uitam prudentius inspexerunt, non uitalem  sed penalem eam esse diligentius perpenderunt; et cum se in ea premi penis et molestiis doluerunt, mortem quam uitam appellare eam expressius uoluerunt. Unde ille  :

uiuo, ait, si uita est mortis habere genus.
Quia domo, patria, uxore, familia priuabatur, et inter Getas et Sauromatas graui exsilio tenebatur; et quod his grauius est, nullo spei remedio fouebatur, talis uita graue genus mortis misero uidebatur. Sed huic ethnico, uel cuiuis falso Catholico mors hec seu molestia qua punitur, qua in presentiarum ultoris manum grauissimam experitur, sicut iusto iudicio culpe est retributio precedentis, sic nimirum pene est initium, uel prelibatio subsequentis, ut in presenti uita mors eius et perditio penaliter  inchetur, post hanc uitam augmento graui et interminabili consummetur. Tunc enim eum excipit alta profunditas infernorum, unda irremeabilis iuxta sententiam ethnicorum: sepulcrum pressum lapide quem manus misericordie non reuoluit, institarum ligatura quam diuina missio non absoluit: et transitus uirge grauis iuxta Scripture testimonium sic fundatus, ut ei sit miser ille sine termino, sine remedio mancipatus. Et, quia uermis qui non moritur , et ignis ustio, sempiterna tenebrarum confusio, aduersitas intolerabilis et eterna; et cuncta huiusmodi, que sepultis illic peccatoribus sunt inflicta, meritorum retributio, et iusti iudicis sunt uindicta: recte mors ista esse a Domino predicatur,  qui malis et iniustis, malum iustum reddere comprobatur. »Mihi, ait, uindictam ego retribuam .« Et digne hec damnatio mortis nomine meruit appellari, in qua quemque perditum tantis constat molestiis aggrauari, ut Deo, qui uita est, longe facto cogatur uelut deficiens exspirare, et ad laudandum ipsum iam nec uelit nec ualeat respirare, Unde habes: »Non mortui  laudabunt te, Domine: neque omnes qui descendunt in infernum .« Sicut non laudant Deum qui peccando nequiter moriuntur, sic nec etiam qui penas in inferno peccati merito patiuntur; et cum in peccantibus reproba sit uoluntas, descendentibus in infernum superadditur insanabilis 76 difficultas. Hec autem difficultas cum sit a Domino qui penas inferre perditis non negatur, non tamen esse in Domino, hoc est in eius gratia predicatur, quia penis infernalibus quas eius uult seueritas intorquere, eiusdem beneuolentia nequaquam diligit adgaudere. Quod ostendens Scriptura, cum dixisset: »Deus mortem non fecit ,« subiunxit: »Nec letatur in perditione uiuorum .« Mortem peccatum dicit, quod, ut sepe dictum est,  Deus non fecit: perditionem uero uiuorum, eternas penas nominat perditorum, quas nimirum Deus creditur operari, sed in eis eius beneuolentia non letari, dum saluari mallet hominem quam perire, et ad malum referendum perditorum meritis cogitur deuenire.

Sed relicta perditis morte sua quam non satis nouimus inexperti, cuius experientiam nobis adesse nolumus, sed auerti; ad mortem martyrum loquendi series reuertatur quam benigno consilio diuina bonitas operatur. Que cum eos uel originalibus uel actualibus attendit uitiis deseruire, quos ad salutis gratiam et electorum numerum uult uenire, quando uult et quantum uult, suum eis dignatur beneficium impertire, eorum affectus et effectus male uiuos faciens interire. In cuius typo mortis, baptismum nouimus  consecrari, persequentes Aegyptios aquis uehementibus suffocari : uenerando mysterio maris profundissima transuadari, eductum Dei populum uetustate mortua renouari: hoc est salubri lauacro nostra longe uitia proturbari, et sepultis Aegypti moribus Christo mortuo conformari. »Consepulti sumus, ait Paulus, cum illo per baptismum in mortem .«

Cum uisitante gratia renuntiat quis Aegyptiace seruituti, cum peccatum exsecrans, operam dat uirtuti, cum triumphatis hostibus mare Rubrum sicco datur uestigio pertransire, cum de Aegypto ad solitudinem felici transitu peruenire; cum pacis intuitu relegat uitiorum clamores pristinos et tumultus,  noua lotus gratia Christo pro nobis mortuo uidetur consepultus. Quem sepultum siue lotum excipit eremi latitudo, exceptum fouet, fouendo promouet necessaria fortitudo, quia, etsi Aegyptiorum submersa est in aquis uehementibus multitudo, tamen desertum incolentibus non conceditur quietis plenitudo. Insurgunt enim hostes, quos constat profectui bonorum inuidere, qui minas terribiles illis transeuntibus presumunt intorquere; quos cum non ualeant a proposito detorquere, nituntur saltem ab eis aliquas proficiendi morulas extorquere. In quo filii Isrel digni uituperio non habentur, sed probi quique et strenui commendabiliter exercentur, dum suis aduersariis fidenter obuiant et resistunt, expugnant resistentes, et a cepto itinere non  desistunt. Sic nimirum cum diuina gratia de peccatorum tenebris nos educit, et baptismi uel penitentie lauacro nos ablutos ad iustitiam introducit: mortui quidem sumus, dum antiqua in nobis malitia iam non uiuit, sed tamen nostra deuotio nondum quietis plenarie sanctuarium introiuit. Subrepunt enim quedam ex latere, uelut uite ueteris rediuiua, uel nouorum forsitan uitiorum nascuntur incentiua, que laxato eis loro prorsus fierent oppressiua, si non Deus preueniens inferret mala misericorditer purgatiua.

In hoc igitur incolatu, tam iusti quam iniusti penaliter affliguntur, et pro peccatis uel suis uel suorum, penarum molestias patiuntur, nec est quisquam, licet de Aegypto exierit, tam beatus, qui presentem  eremum transeat non tentatus. Sed iniusti deserti a gratia in tentationem propositam inducuntur, iusti autem quasi aurum de camino purgati educuntur ; dum illos precipites diuina equitas non reuocat ab incepto, istis uero laborem fingit misericorditer in precepto. Cum enim iusti eligunt Deo iubenti obedientiam exhibere, et secundum mandatum eius presentes molestias equanimiter sustinere: nimirum labor, sine quo uita seu uia presens minime pertransitur, in precepto fingi mirabiliter inuenitur, cum in labore scilicet, patientia et humilitas custoditur, secundum quod Scripturarum precepto uel regula definitur. »Fili, ait, accedens ad seruitutem Dei sta in iustitia et timore, et prepara animam tuam ad tentationem, et  deprime cor tuum et sustine .« Et infra: »In dolore, inquit, sustine, et in humilitate tua patientiam habe, quoniam in igne probatur aurum et argentum: homines uero receptibiles in camino humiliationis .«

Labor igitur qui reprobis, ut ante dixi, pene est initium uel prelibatio secuture, in electis agit uicem malagmatis, olei, ligature, et quod illos iuste pro meritis maiorem pertrahit ad ruinam, isti sentiunt operante gratia medicinam. Hoc enim ferramento spuria uitiorum uitulamina reciduntur: hoc igne, palee leues et inutiles exuruntur: hoc malagmate lesa uulnere sanitas reparatur, hoc oleo tumoris et doloris incommoditas mitigatur: huius ui ligature distorta et fracta in integrum reuertuntur, hoc tandem  medicamine infirma queque ad remedium conuertuntur. Et, quod amplius est, hac fornace uel camino aurum lucidius redditur et argentum, et iusti iustitia optate puritatis accipit incrementum; et ubi perditorum plumbea uel stannea iniquitas cinerescit, illic electorum aurea uel argentea perfectio dilucescit. Ad hoc quidem eos qui peccato mortui ad iustitiam transierunt; qui mundo crucifixi, tenebrarum opera reliquerunt: ad hoc inquam, eos uult diuina bonitas flagellari et quandiu sunt in corpore, uerberibus et molestiis 77 castigari, ut uel eorum macule graui tanquam rasorio deleantur, uel deletis maculis, merita meritis amplioribus augeantur. Sicut autem peccatoris mors pessima de malo in peius accipit  incrementum , dum uel culpas multiplicat, uel pro eis prius graue, et post grauius inuenit detrimentum; sic utique mors martyris in conspectu Domini pretiosa, profectu commendabili habetur fructuosa, dum et in presentiarum frequentius de uirtute facit transitum ad uirtutem, et uirtute consummata felicius transit ad salutem. Hec autem mors qua in presentiarum moritur uel in morte proficit tam frequenter, cum scilicet amore iustitie mala tam frequentia sustinet patienter, cum pressus graui molestia, non recusat pro Christo perpeti grauiorem, et sic de iustitia facit transitum ad iustitiam ampliorem: hec, inquam, mors cui superni gratia muneris conceditur presto esse, eum ut uidetur martyrem facit esse. Cum enim cuiuslibet uel interna  pulsatur animus lesione, uel caro exterior illata premitur passione; si exemplo Christi pugil fortis permanet in agone, bonum agens transitum mercedis intuitu uel corone: recte profecto etiam in presenti creditur martyr esse, quem constat et pati grauia, et patienti gratiam non deesse. Que quoniam nisi a Domino martyri non donatur, non incongrue martyr mori a Domino predicatur, a quo sibi propitio meruit obtinere, ut presens martyrium uelit et ualeat equanimiter sustinere.

Quia uero idem martyrium non ira, sed Dei miseratio creditur operari, que per illud detergi maculas, et merita facit meritis augmentari, que frumentum purgans in area gaudet paleas adoleri, que aurum examinans ad maiorem illud uult munditiam  promoueri: digne mortem istam esse quoque in Domino confitetur, quisquis eius gratie rebellis et incredulus non habetur. Si enim gaudium est angelis cum peccator a peccatis ductus penitentia se auertit , et adiutus gratia nouo proposito ad iustitiam se conuertit, quanto magis eidem iustificato credendus est adgaudere, cuius dono et gratia iustitiam meruit obtinere? Quem cum uidet Dominus de peccato ad iustitiam pertransisse, huius ueritatem transitus de se sentiens processisse, quod eidem transeunti nouit salubriter expedire, sanandis prauis motibus, edificandis moribus conuenire: hoc ei prudens medicus non grauatur nec inuidet impertire. Dat ergo illis multos et uarios labores corporis, animi cruciatus, quibus ille grauiter, sed salubriter  educatus: morte utili iam gustata eius transit de profectu diligentius ad profectum, donec cura et studio diligenti ueniat ad perfectum. In qua morte Paulus apostolus asserit se uersari, et in ea profectu congruo, donante gratia prosperari: ostendens se non solum urgente penarum molestia non tristari, sed etiam profectus auidum quadam mentis latitudine gloriari. Corinthiis loquens, »Semper, inquit, mortificationem Iesu in corpore uestro circumferentes .« Et iterum: »Semper nos in mortem tradimur propter Iesum .« Et in alia Epistola: »Utquid et nos, ait, periclitamur omni hora? Quotidie morior, fratres . Qua uero morte uel semper uel omni hora uel quotidie moriatur, quo gradu uel ordine ad ampliorem  iustitiam prouehatur, Romanis insinuans: »Non solum autem, inquit, sed et gloriamur in tribulationibus, scientes quod tribulatio patientiam operatur, patientia autem probationem, probatio uero spem; spes autem non confundit .« Tribulationem grauem, diutinam tolerantiam, quamdam innuit mortem esse, quam, quia profectus multiplicis considerat causam esse; eiusdem se experientia non grauari, sed proficiendi auidus asserit gloriari. Qui cum historiam miserie sue Corinthiis enarraret, et malorum illatorum, quamdam uelut seriem uel catalogum ordinaret: quod in eis non defectum, sed profectum acceperit, ostendit euidenter, sufferendo hec omnia nequaquam in angaria, sed libenter. »In laboribus, inquit, plurimis, in carceribus abundantius,  in plagis supra modum, in mortibus frequenter .« Et pluribus que sequuntur longa satis serie numeratis, que apponere hic omnia supersedeo gratia breuitatis, subiunxit: »Libenter gloriabor in infirmitatibus meis .« Et iterum: »Placeo mihi, ait, in infirmitatibus, in contumeliis, in necessitatibus, in persecutionibus, in angustiis pro Christo .« In omnibus que pro Christo uidetur grauia sustinere, dilatato sinu cordis gloriari se asserit, et sibi complacere, sciens quia quidquid pro illo, si tamen et in illo, hoc est in eius gratia patietur, in profectum bone mortis et augmentum iustitie conuertetur. Quodpropter et Corinthios curat diligentius admonere, ut in eo quod sufferunt nitantur stabiles permanere; affirmans  quod labor sit non mediocriter fructuosus, qui merito constantie, Domino fuerit gratiosus. »Stabiles, inquit, estote et immobiles, abundantes in opere Domini semper: scientes quod labor uester non est inanis in Domino .« Si stantes et instantes bonis operibus laboratis, si in Domino laborantes bonis operibus abundatis: scitote quod labor, quem in eius beneplacito uestra constantia patietur, inanis uel inutilis non habetur. Unde et Thessalonicensibus: »Nunc uiuimus, ait, si uos statis in Domino .« Qui etiam cum Ephesios curaret ad obedientiam inuitare, que obedientia sit commendabilis, uoluit demonstrare, ne errore deceptus uel imperans uel obtemperans deuiaret, et mandatum obedientie iustitie legibus obuiaret.  78 »Filii, ait, obedite parentibus uestris in Domino: hoc enim iustum est .« Quia multos uel seruos dominis, uel parentibus filios certum est obedire, quorum obedientia non meretur fructum commendabilem inuenire: breui satis indicio Paulus uoluit definire, que bonis obedientibus obedientia debeat expedire. Parentibus enim obedire non semper iustum est, sed in Domino parentibus obedire semper iustum est; cum in eo scilicet, quod maiorum monitis obeditur, ipse obediens Deo placere ueraciter inuenitur. Si uero pater filio presumat quidpiam imperare, quod inueniatur diuino beneplacito repugnare: nichil bono filio conuenientius est agendum, quam illud ex doctrina apostolica fiducialiter respondendum: »Obedire oportet  Deo magis quam hominibus .« Cum ergo in exsequendis maiorum monitis, multus plerumque labor et angustia sufferatur, constat quod exinde nullus fructus iustitie consequatur: si non, ut dictum est, idem labor in Domino sufferatur, et quidquid in Domino fortis obediens sustinebit, Paulo Corinthiis affirmante, fructu salutifero non carebit: »Scientes, ait, quod labor uester non est inanis in Domino .« Sciens itaque Paulus se etiam in Domino durius laborare, et que satis enumerat mala in eius beneplacito grauia tolerare: non solum in Domino, sed etiam in labore quem suffert in Domino gloriatur, attendens quod labor et tribulatio profectum congruum gradatim operatur.

 Qui autem in hac morte uel profectu iustitie sic uersatur, qui tot et tanta toties indefesso pati spiritu gratulatur; nunquid tu dices eum nondum recte martyrem estimari, et cum martyrio crucietur, adhuc tamen martyrem non uocari? Si facit martyrem igne uel gladio uel patibulo quolibet cito mori: non est martyr qui non momentaneo, sed supplicio premitur longiori? Si est martyr qui semel moritur, nichil tale iterum perpessurus, non est martyr quotidie moriens, iterum et iterum moriturus? Sed forte qui moritur morte prima, quamuis multa et grauia patiatur, et patiens de iustitia ampliorem ad iustitiam prouehatur: ob hoc tamen nondum martyr humano iudicio predicatur, quia finis, cui  datur laus digne commendabilis, ignoratur. Sicut enim multos uides, quorum miseria martyrio non conuenit, sed discordat, sic habes quamplurimos, quorum finis initio non concordat, qui cum amore iustitie multam in aduersis patientiam proponant assumere, uel assumant, eam tamen infirmitati rigore proposito non consummant. Hanc autem ille et in seipso longe certius experitur, et aliis demonstrare multo manifestius inuenitur: qui propter Christum non solum minas et uerbera tolerat persequentis, sed consummato cursu manum grauissimam sustinet occidentis. Qui etsi antea uel Christum non cognouerit, uel pro eo nichil graue pertulerit; si tamen ad ultimum, propter eius testimonium occidatur, nimirum martyr esse cunctorum  iudicio predicatur. Si autem e conuerso prius inuentus fuerit multam Christo reuerentiam detulisse, mortem primam, qua transitur ad iustitiam, satis grauem et diutinam pertulisse: ad obtinendam uero retributionem, et eternum beneficium premii gratioris tandem quieto fine sine manu transeat occisoris: iste apud homines nomen uel gloriam martyris non assumet, sed quod ita sit et apud Deum, affirmare temere quis presumet? Quis contendet quod mors iusti, uel prima qua transit ad iustitiam, uel qua transit ad premium mors secunda, tam apud Deum quam apud homines sit martyrii penitus infecunda, si cum in illa graues nonnunquam et diutinas cogatur molestias hominum sustinere, in hac inueniantur illi manus occulto Dei consilio continere?  Etsi enim longe abest hostis furor, et furens gladius occidentis, adest tamen propius securis et ascia succidentis: cum scilicet graui morbo Deus et grauissima ui doloris, transire iustum facit ad remedium glorie plenioris.

Sed quia non est meum omnia superne altitudinis consilia penetrare, non debeo nec audeo quidquam tibi de talibus affirmare: ad illos te remittens, qui maioris intelligentie gratiam assecuti, incerta et occulta diuine sapientie manifestius sunt locuti. Hoc unum et scire datum est, et mea paruitas fiducialiter protestatur, quod quisquis prius ad iustitiam, post ad iustitie premium transire comprobatur: sicut non nisi a Domino, sic in Domino utrumque transitum operatur, in cuius beneplacito  utriusque perfectio consummatur. Et quia dixi mortes huiusmodi transitus appellari, in Domino mortuos recte beatos noueris predicari: in quibus Dei gratia tam benigne diligit operari, ut inueniantur non solum prima, sed et secunda morte plenius gloriari.

Quod si nos et nostri similes, martyrii gratia non donamur, ut scilicet pro Domino manu persequentium occidamur: ad hoc saltem nos ope summa niti decet, ut in Domino moriamur, ut mortui predicata beatitudine perfruamur. »Beati enim mortui qui in Domino moriuntur .« Et quidem tua professio et humilis habitus quem pretendit, iam prima iusti morte mortuum te ostendit: in cuius exercitio si te non delicatum exhibueris et inertem,  non te martyrii facile dixerim inexpertem. Laborem cuius mors secunda, etsi forte grauis, tamen longe felicius consummabit, cum tuus ille spiritus de presenti nequam seculo transmigrabit: cum rupto carnis uinculo quo 79 tenetur, in illud preoptatum Dei sanctuarium inducetur. Quo cum uenerit, doceri a me paruulo iam non poscet, sed uiso Creatore plenius iam cognoscet: quis in illo sanctorum collegio confessionis titulo glorietur, quis ampliore gratia martyrii gloria coronetur. Ad utrumlibet horum ille pariter nos perducat, et in suum Domini gaudium introducat, qui ea bonitate, que sua est, immeritos nos uocauit, et prima morte mortuos, ad secundam misericorditer inuitauit. uale.



EPISTOLA Xu. PHILIPPI AD ADAMUM. Expostulatoria.


Apud uos erunt primi nouissimi : imo, ut uidere uideor, nec etiam nouissimi. Hominem enim non habeo ut cum mota fuerit aqua, mittat me in piscinam. Dum enim uenire uolo ego, alius fortior ante me descendit: et sic spes olim uiuida iam egrescit, et dum iusto amplius res elongat, uirore perdito cinerescit. Olim quidem uestra dignatio ignem cineris nescium repromisit, et, ut uobis fatear, mihi credulo spes arrisit: sed quia ueritatem digno subsequi tempore quedam uelut eris immutatio non permisit, in promissis confidere mea iam credulitas intermisit. Quantum autem Christo placeat  ueritas, non est qui debeat dubitare, cum seipsum uoluerit ueritatem euidentius appellare, »Ego sum, inquiens, ueritas ,« ut sciamus ipsi Christo quidquid contra ueritatem agitur non placere, et quod placitum non est illi, apud Deum gloriam non habere. Nec uos latet quod in multis diuine Scripture locis misericordia et ueritas copulantur, et uniuerse uie Domini misericordia et ueritas appellantur; et: »misericordiam et ueritatem diligit Deus ;« et: »misericordia et ueritas obuiauerunt sibi .« Ad quid hoc? nisi ut inter has uirtutes socialis uigere gratia demonstretur, grata quedam esse cognatio que loro indissolubili sic tenetur, ut in cunctis que iubemur iuste et salubriter operari, uelint simul assistere nec  ab inuicem separari? Ad bonum quidem uelle misericordia nos inducit, ad idem peragendum ueritas nos perducit; et ut digne celebretur inter eas concors dilectio, pax serena, tale consortium prohibetur interrumpere prauitas aliena. Neque enim fas est ut inter misericordiam et ueritatem indecens medium quid irrumpat, quod illas obuiantes sibi inuicem interrumpat, quod inter eas presumat locum sibi proprium inuenire, quo inuento compellantur ille ab inuicem resilire. Misericordia est, cum bonum agere quodlibet affectamus, cum affectu deuoto prodesse cuipiam preoptamus: in quo non solum proximis, sed et nobis ipsis etiam miseremur, quibus primum necesse est, ut ad bonum deuoto spiritu prouocemur. Unde legistis: »Miserere anime tue  placens Deo .« Et illud: »Bene facit anime sue uir misericors .« Cum autem misericordia in nobis orta fuerit ad uolendum, necesse est ut occurrat statim ueritas ad tenendum, que affectum misericordie, que deuote propositum uoluntatis indeflexum custodiat, et ab incursu muniat noxie prauitatis. Est enim quedam prauitas que certius et apertius falsitas appellatur, que deuoto proposito semper insidias machinatur: agens et satagens ut affectate beneficium sanctitatis, non perducat ad effectum presentia necessarie ueritatis Quia enim eidem falsitati semper est ueritas odiosa, que predicte misericordie est non mediocriter gratiosa: illa nequam et subdola bono inuidens quod misericordia iam proponit, ne ueritatis occursu  consummetur, sese mediam interponit. Multisque modis seuiens ortum semen penitus uult auferre, et si non funditus eradicat, satagit uel differre, ut cum dilatio eidem iuncta fuerit falsitati, impugnent misericordiam, bellum inferant ueritati. Agunt enim ut uel persona ditior, uel affectus carnis tenerior, uel alia forte pestis presumat in medium prosilire, repulsans misericordiam, ueritatem satagens preuenire, qua preuenta, hostis gaudet, liuor tripudiat: mesta luget ueritas dum amice uirtuti non obuiat. Bonum quippe considerans misericorditer inchoatum, et peste predicta mediante non ueraciter consummatum: conqueritur indiuisas diuidi, separari inseparabilem comitatum, ius depressum iniustius  fas contra fas penitus uiolatum. Promissionis sue misericordia uidetur obliuisci, longe pulsa ueritas uix ualet misericordie reminisci: interiectis duris obicibus, amicalem iam non appetunt commeatum, clamant ad inuicem: »Inter nos chaos indecens est firmatum.« Indignatur ueritas quod cum deberet occurrere, persona ditior interuenit, indignatur iterum quod affectus carnis tenerior priorem sibi loculum adinuenit: et cum non sit qui disiunctas digne reuocet ad iuncturam, aures duras feriens terribiliter intonat per Scripturam: »Deus personam hominis non accipit .« Et iterum: »Qui amat illum, siue illum, plusquam me non est me dignus .«

Nostis in Scriptura ueridica hec et his similia  contineri, quibus constat, quia non uult a iusto proposito ueritas prohiberi, sed priuatis negotiis nostrisque uoluntatibus anteponi, misericordie certius obuiare, nichil contrarium interponi. Postquam ergo dictante misericordia uerbum bonum, uerbum consolatorium 80 protulistis, postquam solo illius instinctu beneficium promisistis: quis uos fascinauit, quis impediuit non acquiescere ueritati, dare magis locum iniurie, aperire ianuam terrene potestati? Si dignitas, si propinquitas debuit uos mouere, quis dignior, quis Deo propinquior iure uobis debuit apparere, a quo uestro et omnium Creatore, quod nulli est dubium, et eratis, et hoc ipsum nichilominus unde loquimur poteratis? Legistis enim: »Ipse fecit nos, et non ipsi nos .« Et illud:  »Omnis potestas a Domino Deo est .« Quod igitur promissum gratis, dare gratis beneficium potuistis, ab illo qui uobis etiam esse contulit, accepistis: quod uero in partem declinare alteram uoluistis, non ab illo, sed contra illum qui uere est ueritas, minus cauta fiducia presumpsistis. In quo non solum ueritas leditur dum precedenti misericordie non occurrit, sed et pax conqueritur, quia eam iustitia non precurrit, quam dum non conceditur similiter sibi obuiam inuenire, non est cui gratum uelit aut ualeat osculum impertire.

Sicut enim misericordia et ueritas obuiare sibi inuicem gratulantur, sic iustitia et pax cuiusdam sese nexu federis osculantur: et istarum osculatio  iusto quidem ordine tunc succedit, cum illarum obuiatio iuxta debitum antecedit. Statim quippe ut ueritas misericordie obuiat uel occurrit, et bonum propositum adimpletur, nec aliud contrarium intercurrit: adest iustitia intuens et considerans diligenter, et quod recte factum intelligit, commendat, approbat, attollit confidenter. Porro quidquid remota ueritate agitur, iustitia prorsus nescit, nec adesse uult operi in quo affectio carnalis inualescit; sed aduersa cuspide ferire durius elaborat, et damnare seuerius quidquid iniustitia decolorat. Seuiens igitur in actorem culpe, sententiam dat minacem, uultu graui, manu dura molestias ingerit, fugat pacem; et cum nostra impatientia estimat iniustius se tractari, clamat iustitia digne pro meritis nos  grauari. Est enim iustitie relinquere nichil penitus impunitum, sed flagellando persequi quidquid irreuerens, quidquid reperitur infrunitum: et nonnunquam eo ad uindictam festinatior uult haberi, quo uindicata culpa disponit quandoque misereri. Si uero culpa, dono gratie nostroque studio fuerit non commissa, uel resumpta ueritate merito penitentie iam dimissa: iustitia, que suauis non nisi bonis operibus nouit esse, nobis tenentibus ueritatem diligit presto esse. Fauensque proposito minas terribiles nostris hostibus iam intentat, et quod iuste agimus iusto iudici representat, postulans ut Deus ueritas nostram promoueat ueritatem »oculi eius, ut legistis, uideant equitatem .« A cuius precibus aures iustus Dominus non auertit, sed audiens et  exaudiens, spem deprecatoriam in rem uertit, et ne forte postulantem grauet rei dilatio quam promittit, ad confirmandum fedus statim iustitie obuiam pacem mittit. Pacem inquam, qua nos Deo reconciliatos certiore fiducia iam tenemus, qua culpis iam deletis futuras penas perpeti non timemus: qua nos pascit et saginat refectio conscientie sanioris, leue ducens quidquid mundus infert minarum uel molestie grauioris. Unde scriptum est: »Secura mens, iuge conuiuium .« Hec pax qua nichil laudabilius, nichil optabilius in hac uita, sanior et suauior omni fraude plurimorum desideriis expetita, ut uelle uideatur nos solidius consolari, non solum obuiare, sed et iustitiam diligit osculari. In quo satis datur intelligi quid iustitia mereatur, quid  non solum in futuro, sed in presenti quoque suo merito consequatur: ne quis falso consequi pacis beneficium arbitretur, cuius aut iusta ueritas, aut uera iustitia non meretur. ueracem quippe iustitiam differendam a premio pax non putat, sed occurrit citius, arridetque hilarius, et salutat: ruensque in amplexum, porrigit osculum affectu coniunctiuo, amorem permansurum signans federe firmatiuo.

uidetis quia cum misericordie ueritas, ut dignum est, obuiat uel occurrit, adest statim iustitia, iustitie pax occurrit: firmumque fedus feriunt et sese redigunt in quadrigam, cuius sue quadrature Christum ducem constituunt uel aurigam

Prima rota est misericordia, que in bonis semper operibus antecurrit; secunda est ueritas, que  necessario mox occurrit: que uno eodemque iuncte axe pariter gaudent ferri, pari cursu procedere, et a se inuicem non auferri. Quod si ueritas misericordie leso consilio subtrahatur, cadit biga, iacet inefficax, et in nichilum reputatur: et uno carens pede alterique debito plus innixa, moueri non preualens, tanquam limo profundius est infixa. Pars quadrige posterior primam iustitie ponit rotam, uirtutum precedentium sequacem siue comitem irremotam: dum quod ille occursu mutuo diligunt operari, commendat iustitia dignum iudicans munerari. Ad quod remunerandum pacem continuo uult adesse, que conscientiam operantis a diffidentia securam facit esse: que ab illa mordaces  timoris aculeos alienat, dilectionem fouet, fidem promouet, spem serenat. Unde Paulus: »Reddet mihi Dominus iustus iudex .« Iustitia igitur et pax uno axe itidem coniunguntur, et precedentium copulam pari consortio prosequuntur: et his rite dispositis uehiculum fit quadratum, ordo rectus agitur, 81 opus redditur consummatum.

Huiusmodi uehiculo quod predicto rotarum constat numero conquadrari, nostra omnis inniti actio, nostra debet conuersatio solidari, ut innixa et subnixa tali presidio secure prouehatur, et prouectu salutari de imis ad superos feliciter euehatur. Sine hoc quippe uehiculo nullius ad perfectum operatio potest uehi, sine hoc in excelsum non est raptus Elias magister Elisei, sed huius quadraturam in  magistro discipulus recognoscit, cum illius spiritum dupliciter adfore sibi poscit: »Spiritus, ait, qui est in te duplo sit in me .« Cum attendo istos uehi et euehi predictarum uirtutum quadratura, uos econuerso eadem resilire negligentius a iunctura: obstupeo et doleo quod et uobis idem iugum diuina lex imponit, et eidem iugo uestra collum negligentia non supponit. uos nimirum sicut illi, currus Isrel, uos auriga, uos deferri debuistis in quadriga: in prima cuius fronte ut iam nichilominus dictum est, ueritas est secunda, cuius lesa integritate reliquarum uacat series infecunda. Huius rote sentiens cantos, radios, modium, axem frangi fragore inopino suas durius aures tangi, exclamat: Quisquis amat dignam operis quadraturam, quisquis  odit odio quadrature uitium uel fracturam. »Anima mea conturbauit me propter quadrigas Aminadab .« Aminadab, populi mei spontaneus interpretatur, Christum significans qui pro suo populo sponte obtulit semetipsum, ut ei quisque uice reciproca tam sua offerat quam seipsum. Iste Aminadab quidquid sibi offertur predictis uirtutibus uult quadrari, et in fronte operis ueritatem misericordie copulari: in parte postrema uel potius suprema iustitiam et pacem inuicem osculari, et hoc modo uel ordine quidquid agimus quaternario consecrari. Cuiusmodi quaternarium uel quadrigam graui malleo conquassamus, et sacrum sacramentum exsecrabiliter uiolamus: cum presentiam ueritatis a misericordia  separamus, et relegata iustitia pacis gratiam non gustamus. Ad hoc sanctus quilibet ueritatis feruidus emulator amans equi, censor morum, noster errantium castigator: egre dolet et tabescit, fremit dentibus et irascitur, et propter quadrigas Aminadab eius zelante anima conturbatur. uidens quippe easdem quadrigas nequaquam debito cursu ferri, sed nostro frangi uitio affectusque noxios anteferri: zelo zelans ueritatem non potest non turbari, egre ferens iniurias quas ipsi uidet Aminadab irrogari. Multo magis ipse Aminadab idem Christus, qui ut ante dictum est, ueritas uoluit appellari, ledi sentiens ueritatem, iustitiam ueraciter non amari: non amanti quod mandauit, nec tenenti firmius legem suam indignans indignatur, negans  male merito pacem suam. Qua negata per Isaiam exprobrat, dicens: »Si attendisses mandata, facta fuisset uelut flumen pax tua .« Cui Dauid consentiens ait: »Pax multa diligentibus legem tuam, et non est illis scandalum .« Constat ergo quia ex contemptu ueritatis et negligentia mandatorum, pax negatur, infertur scandalum, preualet uis malorum: quam tamen in uos nolo  preualere; nec enim dignum iudico proximorum malis tristibus adgaudere. Imo, ut uerum fatear, desiderio desidero a presenti grauamine uos leuari, uestra sopiri tristia, leta suauius prosperari: ad amorem ueritatis fortiore anchora uos reduci, et ad quietis portum et pacem preoptatam dulcius introduci.



EPISTOLA XuI. PHILIPPI AD PHILIPPUM. Commendat uirtutes nobilibus uiris dignas.


Suo PHILIPPO suus PHILIPPUS.

Te meum et me tuum esse prefixus titulus insusurrat, et utinam tali susurrio quidquam peremptorium non occurrat! utinam potens gratia, sicut cepit, in te permanens operetur, donec cursum compleat, et sine termino consummetur! Hec est nimirum gratia que uoluntate sua te fecit hominem cum non esses, que maiore bonitate lauit fonte uiuido, cum iam esses: que in annos pubertatis, et florem adolescentie te perduxit, iuuentutis ingresso porticum tibi largius et euidentius iam illuxit. Pater tuus uiuens, et adhuc satis ualidus non defecit, et  eo concedente non homo, sed gratia comitem te prefecit, et quod longe est amplius, principatum tuum tanquam Saulis non abiecit, dum a potente lateralem superbiam a iuuene iuuenilia desideria longe fecit. Hec et huiusmodi meum, id est mihi gratum amplectendum, commendabilem te fecerunt, tua facie nondum uisa te mihi non incognitum reddiderunt: quia et meam ipsius faciem necdum noui, et tamen longe melius quam quisquam alius, me cognoui. Quia igitur scio et sentio diuinam in te gratiam mirabiliter operari, operanti gratie te uoluntarium efficaciter applicari: magis amo, plus gaudeo tuum interiorem animum sic uidere, quam uultum exterius, quem uideris, etiam non diligentibus exhibere. Sic te uidens nec inuidens tue licet  excellentie necdum notus, ipse quoque tuus sum dum tuo profectui sum deuotus: tuus sum, tibi fauens, tibi diligens adgaudere, et ut iter bene ceptum deducas ad perfectum calcari modico submonere. Etsi 82 enim plures doctos et deuotos tibi habeas qui assistant, qualis enim princeps est, tales et eos inuenit qui ministrant, etsi recte excitatum illorum te uox hortatorio prosequi non desistat, reor tamen quod equo sic admisso calcar latenter subditum non obsistat. Scito ergo quia de magnis esse dignum laude precipua non habetur, cum plerumque in uiro nobili animus praue degener eneruetur, nec est magnum preeminere cuiusuis apice dignitatis, si non ornet dignitatem excellentia congrue  probitatis. In hoc autem quo preemines principatu, genere, iuuentute, quisquis attente perspicit te non tam istis quam scientia preditum et uirtute: si odio uel inuidia non tenetur, non potest non letari, non potest hoc insolitum, ut phenicem auem unicam non mirari. Si enim princeps nobilis, iuuenis passiuorum scortorum lenociniis latera non inclinat, sed in toro tantum legitimo et complexu non nisi licito se reclinat; si oblatis muneribus unca manu post auaritiam non declinat, ardoremque famelicum emunctis pauperibus non saginat; res est mira et miranda, nec in foro uel triuio facile reperitur, et quo rara et preclara, eo a claro principe plus ambitur.

Nec solum ab illicitis bonus princeps pedem reuocat  uel affectum sed ampliore gratia tendit festinatius ad perfectum: et paruiducens quod ad uitia tanquam male ualidus intorpescit, extensus in priora amore iustitie uehementius inardescit. Si ergo contra leges quemquam percipit uel mutire, si quilibet diues in pauperem, si raptor audet in Ecclesiam deseuire, ne serpat uirus noxium si eneruiter langueat disciplina, ille manu agili educit gladium de uagina. Cui, etsi obmurmurat nonnullorum carnalium hebetudo,  zelo tamen accensus Phinees procedit , neque reuocat pugionem, donec de presumptoribus dignam referat ultionem. Sunt nonnulli qui cum audiunt zelo zelantem principem commendari, et quam seuere  illud, siue illud uindicarit piaculum predicari: dente satyrico mordent quod iuste agitur et deprauant, et uelut abhorrentes cum Pilato iudice manus lauant . Feruet ille, sed amore, nec repente, sed more consueto, isti nequam interpretes ire et impetui tribuunt indiscreto: secat ille clauum clauo, uulnus recte uulneri iudicans expedire, detractorum liuor submurmurans mentitur medicum insanire. Mendax quorum detractio, uerax quidem retractio uult haberi, uult principem retrahere ne ad culmen iustitie nitatur promoueri, ne sub huius tegmine pupillus et uidua gaudeant se foueri, et Christi monasteria a raptorum morsibus prohiberi. Quod si forte contigerit ad aures uel notitiam principis deuenire, absit tamen ut consentiat a iusto  proposito resilire, sed sic linguas reprobas et iniqua labia diligat preuolare, ut uideatur illud cuiusdam ethnici frustra laborantibus obiectare; principio cliui uester anhelat equus. uerumtamen ut is qui tentat Satanas in principe quidpiam non usurpet, ut iustitie puritatem nequam ille et subdolus quauis macula non deturpet: in se reuersus princeps Dei humiliter recordetur, eumque uerbo Dauidico uel quolibet simili deprecetur: »Doce me facere uoluntatem tuam, quia Deus meus es tu ;« et: »Deduc me in semita mandatorum tuorum, quia ipsam uolui. Inclina cor meum in testimonia tua, et non in auaritiam .« Qui si forte litteras didicit, quorum scientia non est  tantummodo clericorum, multi enim nouerunt litteras in gradu siue ordine laicorum: nonnunquam feriatus a tumultu uel negotio militari, assumpto sibi codice debet tanquam in speculo se mirari.

Sunt quidem tam ethnicorum quam orthodoxorum tractatus expoliti uel epistole uel commenta, que uiris nobilibus non parue utilitatis offerunt documenta: dignitatem ornant, militiam ordinant, roborant iuuentutem; mores edificant, animos acuunt, promouent ad uirtutem: torporem arguunt, zelum suscitant, describunt equitatem, iram temperant, commendant clementiam, suggerunt lenitatem. Hec et horum similia legere uel audire princeps mente nobilis non fastidit, eorumque memoriam ad curas temporalium penitus non allidit:  indignum ducens aurem fabulis, aleis reuocantibus manum dare, et non magis codicellum, saltem furtim hora sibi congrua presentare. uidi, ut recolo, cum comes Carolus diuinis altaribus assistebat, reuerenter et decenter legendis psalmulis insistebat, et ut limatus mucro cum sumende tempus aderat ultionis, sic decebat deuotum principem libellus tempore lectionis. uidi et comitem Ayulfum, nobilem genere, egregium forma, moribus informatum, qui, magnas parentibus gratias referens quod eum a puero fecerunt litteratum, sic mihi colloquens se Latinum exhibuit, ut non nisi clericus uideretur, sic se reddens et militem, ut paulo post ad paganos pugnans pro patria moreretur. Non enim scientie  fortis militia uel militie preiudicat honesta scientia litterarum, imo in principe copula tam utilis, tam conueniens est duarum ut, sicut predictus Ayulfus asserebat, princeps quem non nobilitat scientia litteralis, non parum degenerans sit quasi rusticanus et quodammodo bestialis.

Porro quia tibi et parentum cura litteras 83 a pueritia dedit nosse, et quod littere predicant et commendant, superna gratia dedit posse: fac quod facis, imo profice et proficiens perfice quod cepisti; eum pure diligens a quo ut hoc uelis et ualeas, accepisti. Nec enim tuo merito, sed illius beneficio et uiuere et recte uiuere tibi datur, neque per te, sed per illum tua potentia ceteris principatur: qui et malis plerumque in hoc duntaxat tempore regnum  donat, et faciens eos reges, suo tamen honore uel gloria non coronat. »Per me, inquit, reges regnant .« Ad hoc autem nonnullos eleuans quauis potentia dat florere, quibus tamen, eo quod ipse nouit, iudicio disponit celestia non prebere, ut meliores quique attendant et recolligant, et non plus iusto diligant hic preesse, quod non bonis proprium, sed commune sibi cum reprobis uident esse. Eos uero quibus ea bonitate, que sua est, ueritatis regulam donat scire, et ad tenendum eam apponit gratiam impertire: ad hoc erigit in sublimi, et in solio dat sedere, ut acceptum beneficium possit ceteros non latere. Quod ergo tu iustum intelligis, et deuote prosequi diligis intellectum, tibi fauet gratia, tibi quidem consulit ad profectum: qui si  priuatus et in humili par inferioribus resideres, promissum iustis premium nisi iustitie merito non haberes. Quod uero eadem gratia te prefecit, non uni tantum homini, non uni tantum ordini, non uni tantum prouincie, sed potius multis unum, non tibi soli uideo, sed subiectis omnibus opportunum, cum pax et tranquillitas quam sibi necessariam illorum expetit multitudo, tua illis enutriat, custodiat, et fortis diligentia et eque diligens fortitudo. Felices illi qui defensorem habere meruerunt agentem annos tenere iuuentutis, sed habentem mores et prudentiam mature senectutis: uirum consilii, prudentem eloquii, et caritatis erga Christi pauperes copiose, tenacem iusti, efficacem propositi, sollicitudinis erga subditos fructuose. Quos nimirum  quanto securiores uigens efficit disciplina, quanto sub alis tuis a tumultu liberos et rapina: tanto se obligatos et amplius nouerint debitores, et ad reddendam uicem digne sollicitos, et ex debito promptiores. Debent enim diuine maiestati pro te omnes et singuli supplicare, precesque et hostias indefesso affectu replicare, ut illius bonitas in bono te confirmet, et secundum Apostolum  quies et tranquillitas conseruetur, et augeat quod nondum preuales quod tuis forte meritis non debetur. Nec solum ii qui tua gaudent protectione tuoque munimine sepiuntur, qui te patrocinante optato pacis beneficio potiuntur: sed et quique exteri uel remoti, si tamen Dei fuerint amatores, tibi iure  obnoxii, tui sunt procul dubio debitores. Quicunque enim fidei et dilectionis ubique locorum tenentur unitate, necesse est ut mutua uelut membra corporis gaudeant sanitate: et quod alter in seipso necdum meruit obtinere, uidens iam in altero non potest non gaudere.

Quia ergo intra fines tuos iam uiget pars Ecclesie, iam quiescit, adhuc foris laborans altera, uisa tamen uel audita sanitate alterius hilarescit: et non solum illis quibus tantum feliciter beneficium dari uidet, sed et tibi, cuius ad hoc sollicitudo inuigilat, iam arridet. Omnes igitur qui filii Ecclesie Deum colunt fideliter et adorant, cum te talem audiunt, fauent tibi, te diligunt, pro te orant: quidquid potest, si quid potest, imo quia potest deuotus  eorum interuentus, tuum facis et acquiris, tuo solius merito non contentus. Sic omnes illi tui sunt quorum affluentia ditior inueniris, et illorum suus es, quorum prece et beneuolentia custodiris: pro te suo illi tui stant, et in acie laborant spiritali, te sustentant laborantem principatu et negotio temporali. Eo fretus munimine malignorum castra hostium securus penetrabis, mundi hospes non ciuis deditus mundi contagia non amabis: accinctus latus gladio, non mundo sed Ecclesie militabis, Neronis, Alexandri et quorumuis similium cecam tyrannidem ignorabis. Multorum quoque presentium non fallax suggestio te seducet, ad lacerandum subditos aliorum forma principum non inducet, qui habentes speciem fidei, sed carentes meritis et uirtute, quos  munire et lenire debuerant, premunt et opprimunt Aegyptiaca seruitute. A quorum affectu et effectu immunem te futurum diuina Prouidentia iam quodammodo presignauit, cum tibi recens nato nomen proprium assignauit, cum de tam multis et uariis nominibus unum uoluit segregari, et prouido satis consilio Philippum statuit appellari.

Interpretatur autem Philippus os lampadis, aut, manuum. Cuiusmodi interpretatio, ut uidere uideor, tuo principatui famulatur, qui aliorum multitudinem principum errore ceco uel auaro oculo non sectatur, dum acceptam interni luminis gratiam fossa humo, uel superducto modio non abscondit, sed ut lampas ore lato et patulo propinat luminosius et refundit. Nec dissonat ab eodem quod Philippus  os etiam manuum predicatur, quia quod Deus principem te constituerit, ore tuorum operum declaratur; quod in tuo principatu uel tua deuotio, uel diuina dispositio cogitat et intendit, manus tua, id est operatio euidenter loquitur et ostendit.

Recte ergo tibi et os lampadis et os manuum uidetur conuenire, et gratia regenerans 84 nomen satis congruum tibi uoluit inuenire, quia tuum commendat principatum liberalitas animi luminosa, et tua omnis actio pressa non est silentio, sed clamosa. Quanto autem pretiosior huius non tam nominis quam meriti celsitudo, tanto eam rarius aliorum principum obtinet multitudo: plures quorum sublimes solio cum uitiorum uoragine deprimantur,  ignorantes Dominum ab eodem nichilominus ignorantur. De qualibus: »Ipsi, ait, regnauerunt et non ex me, principes fuerunt, et non cognoui .« A quorum consectatu clemens Dei potentia, et potens clementia te auertat, auersumque a reprobis ad amorem iustitie amplius et amplius te conuertat, ut finito uite presentis cursu, cum non principes sed iusti principes audebunt se summo principi presentare, qui potentes non abiicit cum et ipse potens sit, te potentem in suo secum solio dignetur collocare.



EPISTOLA XuII. PHILIPPI AD HENRICUM. Eiusdem argumenti.

 Tibi magno plures magni munera magna mittunt, qui tuam sibi gratiam uel iam obtinent, uel promittunt; et ea que mittuntur, uel sui pretio tibi sunt gratiosa, uel auctores forte grati ea faciunt pretiosa. Ego uero neque me tibi gratum, imo necdum merui cognitum exhibere, neque magnum aliquid tue plenitudini uideor adhibere: et ob hoc uereor ne quasi presumptiue breuem ad ardua manum mittam, dum tibi magno paruus nisi oratiunculas et uiles schedulas non transmittam. uerum ad hoc quorumdam relatio me multoties animauit, que te uirum nobilem nobiliore gratia preditum commendauit; eo quod tanto principi adsunt dona carismatum tam preclara, ut in aliis huiusmodi principibus inueneri ualeant satis rara. Audis enim, ut aiunt, et  et respicis dignanter satis pauperem miserandum, habens cor patiens, et manum patulam ad donandum: sciens quia deuotio misericordie et impensa eleemosyna miserentis aduersus incentiua peccatorum, aque uicem obtinet exstinguentis. Ades ergo propitius, pupillorum clamoribus, uiduarum gemitibus, egris decumbentibus et leprosis, eorumque inopiam propulsas uel alleuas muneribus copiosis, ut iam quis non dubitet quod hec caritas tam diffusa, patris tui tam exemplo quam merito in te filium sit transfusa. Sicut enim peccata patrum usque ad tertiam et quartam generationem in filiis consimilibus puniuntur, sic non est abs re credere quod bona parentum merita eodem ordine pretenduntur; et illorum iustitia prodesse filiis non mediocriter  inuenitur, dum horum conscientia frequenter forma precedentium conuenitur.

Porro tuus ille pater quem mira in pauperes liberalitas insigniuit, cuius non animum auaritia, non manum tenacitas irretiuit: te, quem suum heredem disponebat, honesta scientia premuniuit, dum prouida sollicitudine studiis a puero liberalibus erudiuit. Et recte. Quem enim reddit nobilem sanguis ingennus, series parentele, quem diuitem possessio, dominum seruitus uel obsequium clientele; dignum fuit ut a uulgarium ignorantia, et brutorum hominum stolida cecitate, scientia litteralis educeret, et clara preditum redderet libertate. Unde et litterarum scientiam recte uocant ethnici liberalem, quia eum qui labore et studio sortitur gratiam litteralem,  a confuso uulgi consortio et a multitudine liberat publicana, ne pressus et oppressus teneatur compede et hebetudine rusticana. Multum ergo debes patri tuo cuius tibi cura et diligentia sic prouidit, qui non solum que sua erant, sed et que obtinere non meruerat, filio non inuidit, ut cum te multis populis disponeret comitatus excellentia principari, uellet quoque super ceteros comites litterarum scientia sublimari. Multum etiam, imo plurimum debes Dei gratie tanteque bonitati, cuius ope et opere honestum quid et utile tu et pater estis pariter operati; pater quidem sollicitudine, imperio, monitu, suadela, tu uero affectu, studio, moribus, obsequela. Horum concursu scholarem disciplinam per annos aliquot  prosecutus sub magistrali ferula, liberalem es scientiam assecutus; et iuxta modum temporis et persone, tantis, ut aiunt, litteris es imbutus, ut quamplures clericos transcendas in eorum nequaquam numero constitutus. Quamuis enim appositus litteris te fore clericum non prescires, sed accingendum gladiali balteo et implicandum negotiis militaribus presentires: aduersus tamen litteras non odio, non fastidio torpuisti, sed labore cum gratia earum commendabilem tibi scientiam acquisisti. Ad hoc autem additur, quod cum in litteris adeptus sis intelligendi gratiam et profectum, erga eas applicas quamdam animi diligentiam et affectum, et miles nobilis, princepsque militum, sic amas et honoras milites loricatos, ut clericali more diligas litteras,  benigne colligas litteratos. Aliquando enim militare negotium causas decertantium, strepitus forensium intermittis, teque tibi uindicans, ad clericale otium te remittis: et assumpto codice gaudes lectionis serie reuoluta, in qua tanquam in speculo tua tibi lucet facies absoluta. Nam siue ethnicorum 85 siue Catholicorum scripta relegas, codices perscruteris, si pretiosum a uili prudens lector separare iuxta prophete  consilium non graueris: inuenis quid populum, quid militem, quid principem deceat uel prelatum, ad quid uel fortuna secundum ethnicos, uel Dei gratia iuxta Catholicos, tibi super ceteros dederit principatum. Inuenis etiam quid maioribus, quid equalibus, quid minoribus tua debeat celsitudo, ultra uel citra quod debitum consistere  non ualet rectitudo; que abhorrens deuiam tortitudinem amat et amandum clamat quod nature, quod moribus, quod digne conuenit honestati, quod Deo, quod proximo, quod religiose debetur sanctitati.

Hec et similia horum cum legis et frequenter relegis in Scriptura, cum prudenter intelligis et discernere diligis a quibusque noxiis profutura: non recedis a principe, nec a rectore nobili populorum, nec ignauus degeneras, sed teipsum quasi regeneras aquis liberalibus antiquorum. Aquas Rasin turbidas popularis forensium propinat hebetudo, aquas uero Sile litteralis putei continet altitudo: ille per uicos et plateas riuis tanquam pluuialibus sunt effuse, iste horto florido et fonte perlucido  uelut sub signaculo sunt concluse. Illarum diluuio seruilis mente conditio, et bestiales fori homines opprimuntur, istarum raritatem nobiles intellectu, affectu proni, liberi animo gratius assequuntur: et cum plerique accedentes altam fontis presentiam sint adepti, quantum uideo, ut non poti qui non intelligunt, sic non nisi qui diligunt sunt refecti.

Sunt quidem innumeri qui surdo litteras transeunt intellectu, sunt plures qui intelligunt, sed amplecti negligunt ex affectu: sciunt neque sentiunt languentes fastidio non amore, ut asinus comedens carduos non succo trahitur, non sapore. Sunt alii inter multa predictorum agmina satis rari, agiles intellectu, studii patientes, scientie non ignari, qui  cum inuenerint litteras, in earum amore adeo sunt auari, ut quantumuis aut opibus aut genere, aut dignitatis excellentia sint preclari: eas tamen contemptu prodigo elabi non sufferant, sed unca manu teneant et conseruent, et, ut plus dicam, solliciti frequentius eas uel oculo uel auditu patulo coaceruent. Qui etsi curis exterioribus occupantur, litterarum tamen amorem et sollicitudinem non deponunt, nunquam dicunt: Sufficit, nullam in scientia metam ponunt; sed cum tempus et cura patitur, reuisunt litteras et frequentant, et subtracti negotiis, litterali otio se presentant. Nec ignauum est  otium, sed utile negotium litteris inseruire, et quid rite uel delectet uel expediat, in eis frequentius inuenire, quas ad hoc in Ecclesia Deus, ut arbitror, uoluit frequentari, ut earum frequentia ipse quem predicant possit cognitus plus amari. Cum enim pluribus et dissimilibus linguis Deus uti uelit diuersas hominum nationes, et uel ab inuicem discerni uario, uel eodem confederari labio plurimas regiones: eam linguam, nisi fallor, quodam reuerentie et amoris priuilegio uult preferri, quam uersari inter sacra ecclesiastica et ad posteros litteris uult transferri. Unde etsi Hebrea et Greca eo date sunt ordine patribus ab antiquo, tamen quia non usu, sed fama sola ad nos quasi ueniunt de longinquo, eisdem ualefacto, ad Latinam presentem noster  utcunque se applicat intellectus, et, nisi forte duri sumus et reprobi, intelligentiam sequitur et affectus. Eam quippe linguam debet quisque affectuosa reuerentia uenerari, per quam sibi Deum uerum audit expressius predicari: per quam nostra redemptio, cunctorum resurrectio, sanctorum glorificatio, uerius innotescit, et, ut concludam breuiter, ipsa Dei et eorum que sunt Dei cognitio legentibus et non negligentibus dilucescit. Recte ergo uiro nobili litterarum placet nobilis officina, cuius exercitio cuditur salutaris morum, scientie, fidei disciplina, ita ut si cuilibet uulgares lingue presto sint cetere, non Latina, ipsius pace dixerim, hebetudo eum teneat asinina. Quod tu recte considerans, Latinam linguam litteralemque scientiam non  ignoras, et eos quos percipis apprime litteratos, diligis et honoras: maiores quosque reuerentia, minores plerosque munerans donatiuis, eosque indigentes de necessitatibus eruens oppressiuis. Quod propter liuor edax qui iuxta quemdam ethnicum  petere summa gaudet, et cum forte maiorum faciem non presumat, mordere calcaneum semper audet, uidens quia diligis et larga manu colligis litteratos, cum non possit hoc sufferre, apponit et inferre sermones uenenatos. uidens etiam quia ecclesiarum noua ponis, ut architectus sapiens, fundamenta, edificas parietes, festinas superaddere tegumenta  : domus Dei decorem diligens congrua das eius interioribus ornamenta, aurum, argentum, lapides, libros, calices, indumenta:  denique quidquid sentis ecclesiastico uel usui uel ornatui conuenire, tam diligenter preparas, ut uidearis expensarum dispendia non sentire: uidens, inquam, liuor in talibus sollicitum te haberi, non potest non tabescere, non potest sub silentio contineri. Est et signum cui contradicitur, quod in eisdem ecclesiis diligis clericos congregare: quos propter quamdam uiuendi licentiam seculares consuetudo uoluit appellare: quibus ad hoc sumptus necessarios et assiduos amas reditus prouidere, ut illic ad seruiendum 86 et ipsi uoluntarios ament et assiduos se prebere. Quibus conuenientibus cum  solemnis canitur psalmodia, cum hymnis et canticis et suauibus organis concors personat melodia: delectaris, ut aiunt, uelut quadam firmamenti et siderum harmonia, imo, ut dicam rectius, angelice symphonie, et cantuum supercelestium prophetia: in quibus, ut estimo, non debes temere iudicari, et quod bonum agitur non debet malum nequiter estimari: cum nulli sit dubium quin sibi Christus uelit ecclesias dedicari, et in eis ab antiquo, auctoritate apostolica, sciamus clericos ordinari. Absit autem ut quisquam sapiens sic eosdem presumat clericos accusare, ut et eos iudicet qui tales uoluerunt in ecclesiis congregare, cum intentio congregantium hoc proponat, ad hoc propositum dirigatur, ut Deo in ecclesiis clericali ministerio et  labore litterario seruiatur. Porro a finibus usque ad fines orbis antiquitas ordinem extulit clericalem, et inter omnes reliquos auctoritas gradum ei contulit principalem: et diuina dispositio que nonnunquam uel militem, uel rusticum ampliori donat munere sanctitatis, preferre tamen uoluit clericum ecclesiastice excellentia dignitatis. Unde et Ecclesia Romana, et que ab illa diuersis locis et temporibus plurime defluxerunt, longa retro serie ad nos usque, clericis refulserunt, quorum etsi plerique ad infirma et egena mundi elementa, ut homines, se inclinant, ab eorum tamen et ordine et nomine potestas et auctoritas non declinant. Illi quidem et sedem apostolicam et ceteros ubique locorum obtinent presulatus, tam militem quam plebem  iudicant sui merito principatus: illi manu et ore baptismi sacramenta consecrant et altaris, omnibus leges ponunt et docent uite semitam salutaris. Illis etiam qui, quoniam solutam uiuendi regulam religasse arctius estimantur, religiosi uel regulares speciali uocabulo predicantur: illis, inquam, apostolici, archiepiscopi, episcopi et eorum clerici presunt et imperant sue priuilegio dignitatis, ipsi autem uiderint utrum et debite congruentia sanctitatis. Nimirum clericis presidentibus dignitati competens sanctitatis, ex mandato omnibus est iniuncta, sed non statim quasi comes inseparabilis eisdem singulis est adiuncta, quia tam in clerico quam in laico sanctitas non est, nisi Dei gratie uel amoris, dignitas uero nonnunquam ire est et iudicii grauioris.  Scriptum est: »Iudicium grauissimum in his qui presunt, fiet .« Cum ergo super laicum diligenter attollis clericum honore et reuerentia discretiua, cum eidem largius impendis pecunie uel redituum donatiua; ut arbitror, plus ordinem quam hominem diuino suscipis intellectu, nec homini, sed nomini manum porrigis ex affectu. Paulus quippe dicit: »Cui honorem, honorem: cui tributum, tributum .« Defers honorem ordini ab antiquis patribus institutum, in Ecclesia militanti necessarium alimonie das tributum, sciens quia palmes iacet, et in altum erigi non attentat, si eum ulmus prophetica, uel quoduis adminiculum non sustentat. In quo nemo te iudicet, nemo tuum  propositum in partem leuam audeat detorquere, ne iudex temerarius mereatur multo iustius displicere; quia et tua hec operatio Deo placita, tibi utilis potest esse, et eis, quos congregas, diuina propitiatio non deesse. Denique sicut inter sanctos et electos apostolos malitia perdita Iudas Scarioth est preuentus , sic inter ethnicos seculares centurio Deo gratior est inuentus , ut nulli de assumpto religionis pallio sit iusto amplius confidendum, nec de illis qui relicta sindone uidentur, ambulare inconsulto pre iudicio diffidendum. Spero autem quia opus tuum tam in ecclesiis construendis, quam in clericis colligendis diuina equitas non cassabit, sed si forte sapis quid aliter, hoc ipsum tibi eius bonitas reuelabit:  et quod tam liberali, tam sollicita manu principis est inceptum, euacuato quod ex parte est ducetur largius ad perfectum. Ipse enim qui sibi uoluit, uolens instituit ecclesias dedicari, et clericis ab antiquo totius ecclesie primatum assignari, et propositum tam solemne ad nos usque longa dierum serie deriuari; ipse, inquam, non sufferet his diebus iras inuidentium, aut uerba detrahentium prosperari, sed potius clericos et omnes qui recte amant clericos, honore salutifero promouebit, eorum fouens bona, malis clementius indulgebit.

Quisquis uero ubique gentium uel locorum clericus amat esse, tibi amanti clericos retributor et obnoxius debet esse: supplicare Deo deuotius, offerre  precum hostias indefesse, ut te secum inter illos Deus tandem clericos uelit esse, quos meritum cum gratia perfectos in gloria dabit esse. Nec dubitandum extima quin preces talium audiat, imo exaudiat diuine beneuolentia maiestatis, que in presenti Ecclesia ad hoc illis contulit supereminentiam dignitatis, ut pro sua et aliorum ignorantia rogaturi, eo fiducialius, quo familiarius antecedant, et prelati officio presumentes de beneficio pro erratibus omnium intercedant. Quorum intercessio illi precipue uiua et uiuacius efficax inuenitur, illi Deum reddit placabilem, illi optatum beneficium impertitur, qui eorum ordinem per quem ceteris tanta diligentia subuenitur, 87 reciproco affectu diligit, et par pari prono animo remetitur.  Sic deuotus laicus quod proprium est clerici dato quasi pretio suum facit, dum illi ad orandum promptissimo, iste affectu promptulo satisfacit; ille paulo fidentior legatione preuia fungitur et insistit, iste legatum diligens irremotus ei iungitur et assistit. Et reuera quos in presentiarum tanto munere gratiarum amore tam uicario Deus donat, eos et ipse diligens, in regno celorum suscipit et coronat; et quos incolatus sui tempore facit de alterutro gratulari, clauso mundi termino donat in se Domino eternaliter gloriari. uale. ualeant et qui te bene ualere optant.



EPISTOLA XuIII. PHILIPPI AD RICHERUM. Studia litterarum ecclesiasticis uiris esse necessaria.


De te quidem, frater carissime, plures mihi post inuicem sunt locuti, et omnes inequali forte sensu, sed uno tamen consensu satis commendabilia prosecuti: sermone beneuolo sibi cognita mihi placita retulerunt, sed nondum ad uidendum tuam mihi faciem obtulerunt. Quo autem amplius audio de te uno, tot et talia recenseri, eo magis, ut assolet, tuam cupio faciem intueri: nec absenti mandare, sed dare presenti uerbum gratie uel salutis, uenerari canos tuos obtinentes reuerentiam senectutis. Quamuis meus qualiscunque animus uidendi beneficio non priuetur, qui tuam non extrariam sed  internam gratius faciem intuetur: illam, inquam, faciem que non pallet, non febricitat, non egrescit: non rugatur annorum senio, sed uirtutum studio maturescit: illam uidens, intelligo, et intelligens diligo me uidere, illa mihi presentatur, illam mihi sentio subridere: et cum longe sit remota et ignota carnis facies moriture, elucet mihi species mentis nullo termino desiture. Tales illos decet esse qui scholarem incolunt officinam, qui studendi malleo uel incude sciendi fabricant disciplinam, qualem fida relatio beneuolis auribus te commendat, nec est qui commendantem nisi forte liuor maleuolus reprehendat. Ad hoc quantum intelligo studuisti, imo et studes negotiis scholaribus inseruire, ad hoc amas esse discipulus, non tam audiri appetens quam audire,  ut auditu doctor cautius respuas nocitura, et ab his expeditus affectuosius diligas, et diligentius eligas profutura. Agenda enim scire et ea diligenti affectu non sentire, non solum est inutile, sed nociuum, dum quiuis sciolus, si sit maleuolus, exinde peccandi colligit incentiuum: et in maleuolam animam sapientia refugit introire , qua foris posita, quod quisque scierit, conuincitur non sentire.

Cum uero scienti non sapit scientia, cum sapor eius gustu intimo non sentitur, cum sola quis tenet uerba, non dulcedinem experitur; cum bonis que intelligit, non dilectionem applicat, non affectum, quid nisi ieiunum et inopem, et prorsus inutilem  efficit intellectum? Imo sicut scientia informat et instruit, honestat et illuminat diligentem, sic eadem inflat et destruit, accusat et arguit conscientiam negligentem ; et carentem pondere, subtractamque solide ueritati, ut paleam uento expositam, in precipitium dat peccati. Unde uides plurimos plurimum quidem uel semper discentes, et sero uel nunquam ad scientiam ueritatis peruenientes , quanto scientie curiosius applicant studium uel laborem, tanto a sapientia excursum facere longiorem. Quorum typum gerens Ecclesiastes : »Dixi, ait, sapiens efficiar, et ipsa longius recessit a me.« Cum enim collegerint Aristotelis sententias uel Platonis, Quintiliani colores, flores compositos Ciceronis: cum aquarum diluuio turbidarum  poti fuerint et imbuti, cum pannosam ethnicorum scientiam multis laboribus assecuti: hoc studio non seipsos ab errore expediunt, a negligentia ueraciter non excusant: cum aquas Sile, que uadunt cum silentio, uel prorsus nesciunt uel recusant. Qualibus quidam ethnicorum ait: »uos aliam potatis aquam.« Qui si forte uelut saniore usi consilio, et applicantes animum rationi, quandoque apposuerint diuine dare operam lectioni: plerumque labra tantum uelut fonte proluunt caballino, dum quod legunt, non sitiunt, nec amore hauriunt intestino. Quia uero talium inuenitur plurima multitudo quos in camino scholari exercet studii malleus et incudo: felicem et egregium illum dixerim quem sic fouet et promouet diuine gratie  rectitudo, ut eum et sciendi amor non deserat, et uiuendi teneat sanctitudo. Nam et sanctitudo sine scientia plerumque errans deuiat, uel non plenius elucescit, et scientia sine sanctitudine uitiorum scatet uermibus et sordescit, cum uero eas constat uelut indiuisa copula conuenire, nichil utilius, nichil honestius in humana uita possumus inuenire.

Felix ergo ille qui hoc gratie beneficium est sortitus, qui lima et studio ad sciendum et uiuendum pariter expolitus: inter scholares conuenas et condiscipulos sic uersatur, ut eis in utroque forma uel speculum habeatur. In medio quippe iuuenum, iuuenilia non sectari, in ampla latitudine, habenis laxioribus non uagari, inter uagos et lubricos, districto moderamine refrenari; quis non ducat dignum  88 laude, quis recte sapiens non studeat imitari? Si uero, quod absit! conuenarum dissolutio, si confusio tanta est Babylonis, ut eos ad uiuendum melius non lectio excitet, non proposite speculum actionis, ciuis tamen Ierusalem habet gratiam, habet eius meritum sanctitudo, nec eius propositum flectit circumstantium uel forte detrahentium multitudo. Denique sicut uiuentes pueriliter moralis uel spiritalis lectio colaphizat, sic peruersos et reprobos honesta quorumuis conuersatio scandalizat: et unde bonus corrigitur, et uirtutis accipit incrementum, inde nequam nequior grauius incurrit detrimentum. Sed ut nosti schola est uelut ager arboribus omnis generis consitus indiscrete, aut ut forum quo omnes  confluunt nec se una continent sub quiete: in illo cultor bonus quasdam prouehit, quasdam arbores eradicat, in isto gaudet emptor et merces colligit, luget uenditor et mendicat. Ita, ut melius nosti, habet se scholaris disciplina, in qua alium intellectus agilior et subtilitas prouehit aquilina, alium sensus rudis et hebetudo detinet asinina; alius ad uiuendum melius lectione proficit et doctrina, alius more suis iacens, iacet in uolutabro uel sentina. Qui autem studio et intellectu preeminet inter desides et obscuros, et quod est prestantius feruet spiritu, uita et moribus proficit inter duros, quid nisi oliua est fructifera inter rubos steriles et spinosos, siue ille carbunculus lucens inter lapides tenebrosos? Unde ut uidere uideor, schola claustrum alterum  dici debet, que diuersis conuenientibus imitabiles multos prebet, que studiosius deditos lectioni a forensibus auocat et auertit, et eorum affectus reprobos uel attenuat, uel conuertit. Etsi enim inferiorem superior non semper excitare preualet ad agendum, tamen lectioni deditus, exemplo ceteros prouocat ad legendum: et assumpta lectio habet quamdam occupationis gratiam et profectum, quamuis occupatio nulli sufficiat ad perfectum. uerumtamen exceptis his que indubitanter operantur ueram mentis sapientiam et uirtutem, quarum beneficio quisque sibi meritum colligens, certam peruenit ad salutem: nichil estimo conuenientius clerico quam litterarum studiis inherere, tenere manu codicem, lectioni frequentius assidere: in hac exercere non  solum pueritiam, adolescentiam, iuuentutem, sed multo gratius, multo suauius, canis floridam senectutem.

Denique quisquis tam iunior quam senior amat clericum profiteri, miror qua duritia refugit litteras intueri, quo fastu, quo fastidio lectionis frequentiam aduersatur, cur auidius inter diuitias, quam inter litterarum delicias conuersatur. Miror quibus ingenium suppetit, mora temporis et facultas, cur non eisdem adest inexplebile sciendi desiderium et uoluptas: cur non scholas quam nundinas, non secreta quam compita diligunt frequentare, non exaratos codices, quam auratos calices, non scientiam, quam pecuniam ostentare. Miror, inquam, cur non reliquis omnibus preponunt exercitium litterale, nisi forte  cum sibi uel proximis impendunt aliquid plus necessarium, salutiferum, spiritale: cum nulla clericorum uel etas uel dignitas recte debeat accusari, si respuens forensia, amet lectionibus occupari.

Primum itaque ac precipuum locum apud clericos recte claustrum obtinet regulare, in cuius reclinatorio celebratur otium, imo negotium salutare, ubi recisis propriis actio preeminet et fructificat insitiua, frequentatur diuina lectio, perfectio cuditur inspectiua. Secundum uero locum scholaris debet sibi conuersatio uindicare, amore cuius prudens clericus eligit laicalia relegare, ut cum nauem claustri naulo carens et insufficiens non ascendat, ne perdite naufragetur, uicinam scapham siue tabulam  apprehendat. Qui si et illam deserens ad infirma mundi defluat et egena, que litteras oblitterant, et a clerico probantur aliena; a dextera longe factus, inualescente naufragio in contrariam partem uergit, unde uel salus uel honestas uix aut nunquam enatat uel emergit. Quod quia prudenter attendisti, ad persistendum uolo te diligentius commonere, si prima non aggrederis, caue propositum ad ultima retorquere: inter utrumque uolans, fac quod facis, tene quam tenes tabulam et inhere, scholarum prudens incola uagari respuens, quam sedere. Lege imo et relege sanctos codices, qui componunt et proponunt tibi uirtutum uehiculum uel quadrigam, cuius non Eliam typicum, sed Christum ducem statuunt et aurigam: quo euectus, si claudas  uesperam et diem ultimum senectutis, ad optatum brauium, ad metam uite uenies et salutis.



EPISTOLA XIX. PHILIPPI AD RAYNALDUM. Nobilem doctumque uirum et pium ad prelaturam ecclesiasticam sublimatum esse gratulatur.

Inter tot et tanta rerum negotia quibus curam cogeris impertire, uix poterit, ut estimo, presens te pagina uacuum inuenire: et ob hoc non mirandum si occursu eius primo festinas protinus prosilire, et occupatus maximis, minima queuis et uilissima fastidire. uerum nonnunquam uir prudens inter seria leuioribus condescendit, inter 89 alta negotia, uel ad breue otium apprehendit: inter arma frementia se sibi subtrahit et furatur, imo se sibi reddens,  legit, audit, ruminat, aliquid utile meditatur. Felices res humane, cum regende et tractande uiris talibus committuntur, qui fortes et discreti fiducialiter ad omnia premittuntur, qui seuiente mari duris et asperis non franguntur, et serenato ere non plus iusto prosperis innituntur. Qui largiente gratia non solum audacia et gladio, sed prudentia et consilio commendabiliter premuniti uigilant pro Ecclesia, pugnant pro patria, resistunt et insistunt hostibus expediti, scientes quia sicut Iudam Machabeum reddidit commendabilem manus et audacie fortitudo , sic fratrem eius Simonem profundi consilii supereminens altitudo . Denique iuxta Salomonem: »Sicut aqua profunda, sic consilium in corde uiri .« Cuiusmodi  uiro si disponente Deo committitur rerum cura, si fortius eius consilio uel consulte fortitudini superadditur prefectura: uiget imperium, floret Ecclesia, turba in populum conquiescit, hostes comprimuntur, iacet superbia, frendet infidelitas et tabescit.

Bene a principio diuina bonitas ordinauit eiusque prouidentia suum imperio, suum Ecclesie beneficium non negauit, cum tibi uiro nobili et professionem indidit clericalem, et manu largiore supra morem nobilium, scientiam addidit litteralem. Nonnulli quippe nobiles litterali addicti studio adeo sunt ignaui, ut sub diuo plateis, gaudeant carne uel carnalibus in conclaui: nichilque putant durius quam  studere diutius et doceri, redduntque se indignos ad culmen ecclesiasticum promoueri. Quod attendens princeps ille cuius dantur manu et imperio dignitates, clerus quoque et populus quorum est eligere sibi clericos in primates: reuera non seducti, non inducti sunt ignorantia, non errore, cum te clarum litteris, moribus, gradu prouehunt digniore. Ubi raro satis genere meruisti gratiam ampliorem dum prelatus, opus bonum, ut uidetur, plus amplecteris quam honorem: ex re nomen habere cupiens super ceteros uigilas et intendis, tuorum paci militans, hostem hostibus te ostendis. In qua militia etsi gladium de uagina manu propria non educis, eos tamen qui educunt, regni hostibus superducis: expensis foues, hortatu promoues, regis consilio, roboras probitate,  et ne quisquam te recte mordeat, uiuendi preambulas honestate. Sicut enim tua magnanimitas bellicis hostibus onerosum, sic te conuersatio reddit emulis odiosum, dum liuor pessimus nullum turpitudinis in te scrupulum deprehendit, et ob hoc dentem acuens non nisi digna laudibus reprehendit. Recte ergo, ut uideo, tibi ecclesiastica dignitas est collata, tuo recte consilio summa rerum post principem et a principe commendata: in qua prudens artifex gerendis rebus materiam congruam inuenisti, que te reddit conspicuum, imo tu illam probitate conspicua preuenisti. Neque enim tibi dignitas contulit, sed inuentam extulit probitatem, inuenta uero probitas dignam efficit dignitatem: et miro satis modo sicut probum te probitas, non sic dignitas facit  dignum, que nonnunquam collata improbo, non uenustat sed ostendat indignum. Probitas uero semper uenustat et conspicuat dignitatem, et ob hoc dignitas indiuisam sibi expetit probitatem, que si deest expetenti, sordens antea plus sordescit, et dignitatis luce preambula eius ignominia pluribus dilucescit.

Habet igitur probitas gratiam, carens culmine dignitatis, dignitas uero non nisi penam subtracto beneficio probitatis: et tamen ceca multorum ambitio sitit et inexplebiliter appetit dignitatem, paucorum uero sana dilectio nititur, nitens adipiscitur probitatem. Unde tua dignatio consideret sollicitius et attendat, ille huius largitor gratie quid deliberet,  quid intendat: cum manu largiore sua tibi porrigit donatiua, magna quippe dum magnos faciunt, sed nondum completiua. Si iure defers principi eiusque ueneraris fidelibus obsequiis maiestatem, qui communem cum improbis solam tibi non solus contulit dignitatem: attende quid debeas, quem amorem, quam reuerentiam, quem affectum ei qui solus tibi mores probos, honestam scientiam, prudentem contulit intellectum. Qui nimirum non solum ista que nullus hominum inuentus est homini tribuisse, sed et ipsam credendus est dignitatem tibi ecclesiasticam contulisse, cuius pre cunctis regibus tanta est superexcellentia uel maiestas, ut per eum reges regnent, et ab eo omnis omnium sit potestas .

 Igitur quidquid boni sortitus es, ab illo noueris te habere, quidquid es et preuales, illi primo et precipio te debere; et cuius dono et gratia gaudens presenti gloria et honore, illi teipsum obliga non loro stuppeo, sed affectu fortius et amore. Quis enim prius danti non fiat uel posterius retributor, quis non nisi auarus spiritu, largitoris premii prosecutor: etsi impar facultate in mensura contra mensuram non potest remetiri, quis non saltem studeat deuotus erga illum et beneuolus inueniri? Si amator inanis glorie uenditori largius et munificus uult haberi: Largitori superne gratie negabis gratus et obnoxius exhiberi? Ille prior tui amans uice reciproca  uult amari, sua tibi dans munera, tua postulat sibi dari, imo teipsum querens, te, 90 non tua suo beneplacito uult offerri, tua tamen non respuens, sed te uult tuis omnibus anteferri. Nec enim propter tua, te, sed magis tua propter te respicit et acceptat, et cuius est orbis terre, et plenitudo eius , de offerendis tauris et arietibus non disceptat: tui tantum cupidus tuorum auaritia non laborat, munus turpe iudicans quod amor uel affectus offerentium non decorat. Ut autem te uelit et requirat, et teipso quam tuo munere delectetur, non tua id nobilitas, non tua magnanimitas, non denique dignitas promeretur; sed illius bonitate et gratia, que sua est, misericorditer te preuenit, que te et eligi et diligi dignum fecit uel faciet, non inuenit. Inde est  quod cum, exigente negotio, aciem promoues bellatricem, et in graui discrimine uictoriam tibi inuenis assistricem: et triumphanti, spolia, laurumque militi das uictricem: tu iugo humilitatis, mira uirtute animi, das ceruicem. Sicut enim dignatus es tuis mihi litteris indicasse, nichil horum que uictoriose gesta sunt, tibi diligis assignasse, sed quod fuga inita stratos plures a paucioribus demonstrati, non tuum, non hominis, sed diuini nominis esse opus euidens affirmasti.

Bene rei ueritatem intellectu linceo peruidisti, et eam instar inuidentium auaro silentio non pressisti; tenens memoriter quod potens ille Dauid cum uictorie titulis exsultabat, non sibi, sed Domino, dari  gloriam postulabat. »Non nobis, ait, Domine, non nobis, sed nomini tuo da gloriam .« uidetur quippe Dauid quod suo non arcu, non gladio, non sagitta, sed robusto Dei brachio erat ei pax uictorie conquisita: et cum de hostibus triumphans non in se, sed in Domino glorietur, humilem suam conscientiam multo uictoriosius et fructuosius intuetur. uidens enim terso uultu prospera sibi blandius arridere, dignum ducit Domino eadem mentis constantia uelut desuper irridere  ; et in populo graui laudans , nequaquam instar palee rapitur omni uento, sed totum Deo tribuens, humiliter innititur erudite conscientie fundamento. Bene igitur sapis, nec tuam scientiam, nec tuam dedecet dignitatem, quod inter uana et mundana fateris ore  proprio ueritatem, cum fugatis nubibus, solem uidens prosperum sublucere, non ascribis hominibus, ne diuinis operibus uidearis nequiter inuidere. Bene, inquam, sapis cum militem uidens et populum humano more de uictoria gloriari, non apponis pari modo, sed maturitate debita gratulari; et iuxta prophetam sic letaris ut timeas, sic times etiam ut leteris, ut in die bonorum, malorum nichilominus memoreris . Ideo, cum multitudo forte non tam deuotis quam diffusis cordibus rapitur ad letandum, tu sapiens sane sollicitas deuotos humiles ad orandum: et rerum blando risui tanquam baculo arundineo non innisus, precum instantia postulas adiuuari, de  earum efficacia non diffusus. Hoc reuera uolo te facere, imo et proficere studiosius in incepto, et sic pro Ecclesia uigilare, ut laborem fingas fructuosius in precepto, ut quia imperialis Excellentia tibi curam imponere uoluit militarem, in eo Regi summo obedientiam deferas salutarem. Neque enim rex terrenus, ut nosti longe melius, preiudicat summo Regi, nisi forte  cum peruersus obuiat summe legi, cum uero pro Ecclesia, pro patria sane intelligitur imperare, audire debet subditus mandatum procul dubio salutare. Ob hoc nonnullos plerumque in expeditionem cernimus proficisci, qui non sanguinem fundere, sed pacem uictoria cupiunt adipisci, quos non furor malitie, sed lex obedientie accingit balteo gladiali, nec gaudent strage hostium,  sed fine potius triumphali. Talem et teipsum in susceptis belli actibus decet esse, ea forma, eo intuitu, negotiis secularibus interesse, ut cum te in facie superborum tam potestas quam necessitas ferum exhibet singularem, intra claustrum mentis composite, seruet timoris et amoris presentia regularem. Sic et militans Deo iuxta Paulum  non te secularibus implicabis, et iuxta leges principum sagittam de pharetra, de uagina gladium explicabis; sacerdos et hostia timoris frixorio te probabilem exhibebis, dux uel signifer, hostes imperii ab effectu presumptiue malitie prohibebis.

Morum modestia, ruminatio Scripturarum, circumspecte maturitas honestatis, altaris diligentia, reuerentia Ecclesie, digna tue consideratio dignitatis;  te clericum, te presbyterum, te re quam nomine nobis episcopum conseruabunt, quem regis auctoritas, rerum necessitas, integritas fidei nonnunquam militie presentabunt. Ad hanc autem militiam Christi miles audaciam recte sumes, dum non tenebris odio, furoremque uel malitiam non presumes; sed dispensator prouidus sic produces in acie loricatos, ut malis hostes pacis filios effici, quam per rura deuia proiici bestialiter, immolatos. Sic te defensorem Ecclesia et pax suum sentiet amatorem: miles ducem strenuum, et campus Martius bellatorem: sic pater filiis, miles militibus, hostis hostibus apparebis, sic denique modo satis difficili, sed tamen possibili te omnia omnibus exhibebis. Potens autem  poteris ad omnia prudenter institutus, poteris, inquam, non tuo solius brachio, sed adiutus: poteris, si fortiter Deo adheseris fortiori, si non homini tuum posse, sed ascripseris uerius et humilius Creatori. Ut autem efficacius uelis et ualeas quidquid dico, non te pudeat sumere formam diligentius a mendico, et ut ille sollicitus stipem querit necessariam ostiatim, sic transcursu 91 indefesso patres preuios recole seriatim. Moyses dux populi perhibente Scriptura super ceteros mansuetus Dei confabulator , duris bellorum exercitiis assuetus ; aciem bellicosam nunc promouet, ordinat et disponit, nunc orat, et irato Deo pro peccante populo se opponit . Cum perditis filiis Core seuiret in populum egressus a Domino  ignis intolerabilis cruciatus ; Aaron primus pontifex, cuius uice fungeris officio presulatus, stans inter mortuos et uiuentes, oblato thymiamato Dominum deprecatur, placat iram, sedat incendium; magna parte cesa peccantium, maxima liberatur.

Iosue non armis preliantibus, sed clangentibus tubis uerbum significantibus et doctrinam, et septeno circuitu preferente in spiritu morum et operum commendabilem disciplinam: concussit urbem Iericho, muris ultro corruentibus introiuit, nulli parcens preter Raab, et qui eius monitis obediuit . Gedeon contra Madian graue prelium commissurus , nec in arcu uel gladio spem deprecatoriam habiturus; in trecentis uiris,  quos predocuerat ad exemplum sui, buccinis personare, fractisque lagenis intromissas lampades propalare: innumeram hostium turbam miro genere triumphauit, tibique successuro formam uictorie non contemptibilem demonstrauit. Ut uideo in tubis et hydriis, et lampadibus stat pugnantium fortitudo, in quibus si attendas, multa est sacri mysterii pulchritudo, quia in tubis figuratur uox hortatoria, et sonora predicatio prelatorum, in confractis hydriis, carnis castigatio, et depressio motuum leuiorum: in ostensis lampadibus bona opinio, et forma digne lucens, et illuminans oculos subiectorum. De tubis per Isaiam Dominus: »Clama, inquit, ne cesses, exalta ut tuba uocem tuam .« De hydriis Paulus: »Castigo, ait, corpus meum, et  seruituti subiicio, ne forte cum aliis predicauero, ipse reprobus efficiar ,« de lampadibus ipse Christus: »Luceat, inquit, lux uestra coram hominibus, ut uideant opera uestra bona .« Dauid rex nobilis rebellium suorum potentissimus triumphator, triumphatis compatiens et humilis eorum miserator, ne in Saul christum Domini manum mittant Saruie filiis interdicit , quo postmodum in bellis mortuo stomachatus montes Gelbe maledicit ; et sic Ioab duci militie, gaudet palmam tribui uel honorem, ut Sauli negare nequeat luctum misericordie, uel honorem. Postea, cum seuiret intestina seditio totius regionis, et in patrem armasset filius crudeles animos peruerse  legionis: Dauid sic suorum fauet uictorie, ut econtra mortem lugeat Absalonis : sic diuinam honorat gratiam, ut uix ferat iuste iracundiam ultionis. Hos et horum similes non desistes prudentia memori recensere, quos innuit diuina lectio, non malitiam, sed militiam exercere, qui in graui belli discrimine, nec ignauia degeneri torpendum sub umbra tegminis putauerunt, nec homines occisos proiici, sed potius deuictos subiici, misericorditer atque uiriliter optauerunt. Quidquid agat miles, uel populus, uel quilibet huius ordinis idiota, cui et diuine legis discretio et scripture series est ignota: uir prudens et doctus litteris, et sede preeminens inspectiua; tam domi quam militie dedignatur mollitie teneri defectiua, sed robusta mente  urgens, et malitiam resistentium impugnat durius et persistit, et iuxta legem scriptam amare homines, quia homines, non desistit. »Hoc fac et uiues « imo facis et facies, et uictoria procul dubio non carebis, quia iam tui uictor de te quam de alio plus gaudebis, quia quisque sui tantum iustitia dictante dominator pluris esse legitur, quam multarum urbium expugnator. uale.



EPISTOLA XX. PHILIPPI AD RICHERUM. Studium litterarum commendat.

Facis quod tuum est. Proprium est amantium, id quod amant expetere: et eorum, neque uisu oculus, neque auris auditu satiatur, presertim cum amori sana conscientia copulatur. Amant quippe nonnulli  et requirunt quod amant, sed non recte requirunt, quia neque recte amant. Qui uero recte amant recte quoque requirunt quod amant, et rectus amor sequitur, et digne consequitur finem rectum, non tamen deficiens, sed magis proficiens ad perfectum.

Amas ut sensi litteras, imo sacras litteras, quarum lectio iuxta Paulum  instruit ad salutem, quarum dilectio de uirtute prouehit in uirtutem, quarum, lector et dilector non caret fructu, uel premio diligendi, sed requirens inuenit, si tamen rectam peruenit ad uiam requirendi. uerum, cum easdem litteras de fonte arido, de uena paupere postulas tibi fundi, non satis considerare te errare, non mediocriter me confundi, quia, cum a  me exigis ad quod nullatenus inualesco, et tu nesciens falleris, et ego insufficiens erubesco. In hoc tamen non falleris, quod non petarum exigis fabulas et figmenta, non sophistarum laqueos, non decipientium argumenta: non denique aliud quo exsultet uanitas, turbetur ueritas et uacillet, sed quod tuam foueat, et, ut ais, animam refocillet. Hoc munus quouis munere tibi carius, imo pretiosius 92 attestaris, hoc a me posse mitti, ut tue littere perhibent, arbitraris: non attendens quod in siluam ligna ferri otiosum, ne dicam friuolum iudicatur, et in agro meo nec ipsa ligna fortia, sed arundo fragilis generatur; habes quam incolis Cariath Sepher ciuitatem, ut legitur litterarum, habes diuinos  codices, apothecas uberes Scripturarum: habes cellam uinariam, domum illam aromatum, porticum Salomonis, habes quod ad refocillandum animam expedire perhibet diuine series lectionis. Legis autem et intelligis quod utile est doctrine, moribus, sanctitati, apponis et diligere, et intellectum iungere caritati: et quod predicat lectio, et capit intellectus legentis, amplexatur dilectio et affectus interior diligentis. Quia ergo perceptio presentium ad obtinenda pro certo supercelestia te perducet, quare mea nullius momenti uerba uel monita exigas, non elucet, nisi forte quia amor intemperans nichil sibi iudicat satis esse, quandiu sibi uidet differri quidpiam, uel deesse. Unde recte polulus, qui se putat  uacuum et inanem, gemit iuxta Ieremiam, et laborans inedia querit panem: et quod mundus magnum putat et pretiosum quilibet animalis, dat ut sibi conferatur cibus et refectio spiritalis. Tamen quidquid accipiat, nondum hic eius anima satiatur, nondum amor celestium optata plenitudine gloriatur: et cum nullis presentibus possit eius fames uel mendicitas satiari, ea tamen et precatur et letatur ad refocillandam animam sibi dari. »Omnis, inquit, populus gemens et querens panem; dederunt pretiosa queque pro cibo, ad refocillandam animam .« Nonnulli uero carnalium cum spiritales quosque uiderint sic attritos, spiritalia mendicantes, ad lucra transitoria prepeditos, contemptis uisibilibus amore inuisibilium irretitos,  spernunt eos et irrident, et abiiciunt ueluti purgamenta, et eisdem plerumque inferunt, aut uerbis, aut uerberibus detrimenta. Unde in Threnis subditur: »uide, Domine, et considera, quoniam facta sum uilis .« Quam ad se diligendum inspirat animam et conuertit, ab eadem suos Deus miserans oculos non auertit, sed amantem introspicit et attente considerat uilem foris, amorem digne pensans, uilitatem recompensans spei beneficio melioris. Quos enim contemptus presentium in oculis insipientium uiles fecit, hos nimirum spes collata saluos faciet, imo fecit, quia, dum aduenas et peregrinos etsi habere, non tamen tenere potuit presens uita, iam sanctorum ciues fecit spes, rei certitudine premunita.

 Quodpropter, recte in tuis te litteris nonnunquam, ut attendi, nominas peregrinum, quia quisquis recte sapit, nouit se dum hic uiuitur, inquilinum: et non solum Parisius ubi aliquando litterarum gratia conuersaris, sed ubicunque terrarum uel locorum es uiator transitorius, hospitaris. Hospes uero noctis unius, quia illic diutius manere non intendit, non stabilem domum fundat, sed tabernaculum sibi tendit: mane facto soluens illud, alias pergit ire, nec eius pes quiescit, nisi cum tandem ad optatam conceditur patriam peruenire. Hoc sapis, hoc recolis, hoc reuera intelligo te sentire, hoc non semel sed iterum in tuis gaudeo litteris inuenire: nec uerbo, siue lingua tantum, sed uita et moribus hoc ostendis,  dum non retro ad ultima, sed in ante ad optima dono gratie te extendis. Ad hoc sonat et intonat omnis tuba uel buccina litteralis, ad hoc libri Gentilium et diuinorum pagina spiritalis: ad hoc denique nobis datur omnis lectio uel Scriptura, in qua, si pie legeris, uel factor intelligitur uel factura. Est autem lege summa sancitum, et omni firmius insitum creature, ut genitum constet nichil, sed mutabilis sit nature: et quidquid rerum tam corporalium quam spiritualium, uel simul, uel post inuicem esse cepit, ut constet, incommutabile naturaliter non accepit. Quod si quis uel humanus uel angelicus spiritus stare nunc immutabiliter inuenitur, non conditionis merito, sed gratia eius qui  condidit, hoc sortitur  : et quod negat omnibus creatis ex nichilo lex nature, prepotens gratia Creatoris confert, cui, quando uoluerit, creature. Ad hoc autem a prudentibus ista rerum naturalis mutabilitas debet sciri, ut summo nisu caueant errore uel amore talium irretiri, ut nullo modo quisquam presumat talibus inherere, que et ipsa a seipsis non ualent statu stabili permanere. Transeundum est igitur, et more peregrino proficisci et proficere non cessabis, omnemque creaturam instar tabernaculi tibi non sufficere iudicabis: nec desistes progredi donec perueneris et inueneris magnum quiddam omni supereminens creature, eum uidelicet qui mutabilia cuncta creans, solus immutabilis est nature. Ille solus essentia, et essentiali excellentia  naturaliter elucescit, mutationis motum, uicissitudinis umbram nescit, ab eterno uere Deus magnus, prepotens, immortalis, non cuiusuis maioris gratia, sed nature priuilegio specialis. Hunc predicat, hunc attollit, non solum doctorum predicatio uel Scriptura, sed omnium rerum creatio, mutabilitas, et natura, que omnia cum iudicio euidenti mutabilitatis insite creata se ostendant, Creatorem increatum et immutabilem astruunt et commendant.

Cum igitur in omni Scriptura intelligere poterit prudens lector, in omni creatura admirari prouidus intellector, creata queque digne considerans, queret semper faciem Creatoris, 93 nichil infra, nichil supra satiabit animum dilectoris. Infra quidem nichil est quod sufficere debeat,  aut preponi, supra illum nichil est, quem constat omnibus eternitatis excellentia superponi: eum primum, eum nouissimum sane sapiens percipit intellectus, summe bonum uere potissimum amor recte intelligentium et affectus. De quo cum bene studentium, ut ais, emulator affectuosius noua queris, non in me, sed in ipso inuenire quod postulas promereris, quia, sicut mali querent et non inuenient , sic se bonis offerens inuenitur, et qui petit accipit, et pulsanti eius sanctuarium aperitur , et recte, quamuis bene studeas emulatorem te bene studentium profiteris, in quo et non lates sub modio, et presumptionis uitio non teneris: memor illius ethnici qui se non sophum  ut priores, sed philosophum appellauit  , nec sapientem publice, sed amatorem sapientie predicauit. Nosse autem debent, qui scholas incolunt, quia nondum satis eorum quispiam bene studet, si ad pulsandum predictum sanctuarium, sollicitudine congrua non desudet: si non ad hoc legat, intelligat et diligat hunc laborem, ut profectu congruo, sequi et assequi uelit et ualeat Creatorem . Denique sicut auersus a sanctuario ignorans ignoratur, sic sapientia animalis stulta, uel stultitia iudicatur ; et licet uideatur quiuis perditus multa scire, non sapit, sed desipit, dum non curat Domini sanctuarium introire. Pete ergo, quere, pulsa, ingredere Sponsi cubiculum, in quo pax iustitiam osculatur, anima uerbo Dei nuptiali federe copulatur: quo, cum perueneris, et apud te dixeris: »Bonum est nos hic esse ,« ualefacto non solum uitiis, sed et mundi negotiis, gaudebis angelis interesse. Queso autem, ut, cum bene tibi erit, mei uel ad modicum recorderis, ut assistens diuino uultui, pro me affectuosius depreceris; et cum tibi diuina bonitas infuderit munus gratie largioris, sic intendas gaudio, ut et me participio  dones copie ditioris. Nimirum illa caritas, que iuxta Paulum , in nostris per spiritum cordibus se diffundit, in eo plus abundat, qui ex illa in proximum plus refundit; et cum pleraque cetera non possint et dari pariter, et a dantibus integra retineri, hec impensa pluribus, miro modo inuenitur apud eos, qui impenderint plus, haberi. Opto ut hec caritas tuam scientiam edificet, et salutarem euehat ad profectum, ut euacuato quod ex parte est, tandem felicius transeas ad perfectum. uale.



EPISTOLA XXI. PHILIPPI AD WILLELMUM. Commendatoria.

Bonus sermo quem audiui. Auditui meo gaudium  et letitiam diuina bonitas superfudit, et infudit, et »letatum est cor meum, et exsultauit lingua mea, insuper et caro mea requieuit in spe .« uerbum bonum, bonus rumor aures mee attigit senectutis, et que diu obsurduerant duro male uiuentium strepitu sepius repercusse, nouo cantu melioris fame noua respirant melodia. »Odor ille filii mei sicut odor agri pleni, cui benedixit Dominus , longe lateque se diffundens, qui presentius assistentes et amantes eo dulcius quo plenius reficit et saginat, diuina largiente gratia meam non fraudauit absentiam, et quod audire diu desiderabam, audiui et gauisus sum. Obtulit quidem mihi fama illum, illum, inquam, Samuelem, qui ueterano  Heli loco et officio succedens electus est in prophetam , ut ungat et alios tam prophetas quam reges, ut Saulem inobedientie reum fiducialiter arguat, et repellat, ut Dauid meliorem ungat, moneat, et ad regnum prouehat sempiternum . Suscitauit et mihi spiritum pueri Danielis , qui ad regulam ueritatis reuocans iudicium, senes condemnat impudicos, qui  pressam et oppressam nefandorum iniuriis Susannam zelo iustitie liberat et absoluit. »Benedictus Deus, qui respexit humilitatem ancille sue ,« qui deuotas preces Ecclesie, qui uiduam effundentem loquelam gemitus non despexit, qui talem ei patrem, talem contulit filium, qui paterno affectu, qui amore filiali super eam uigilet et intendat, qui eam reuerenter suscipiat ut matrem, sollicite ut filiam tueatur. Benedictus, inquam, Deus qui iuueni, iuuenilia desideria raro more fugienti canos sensus contulit et discretos, et uite merito immaculate thronum uenerabilem senectutis. Rara auis, iuuenis etate, genere nobilis, conspicuus scientia, preeminens dignitate, sollicitus Ecclesiarum, pauperum auditor, tenax iusti, rarus admodum inuenitur.  »Quis est hic et laudabimus eum? « Non laudare talem, inuidorum est, et tamen non tam eum, quam qui talem fecit eum laudare debemus. uita enim huiusmodi hominis, non est opus hominis, sed Dei. Imo et Dei et hominis: Dei per operantem gratiam; hominis per cooperantem obedientiam. Itaque et Deus et homo laude congrua sunt donandi. Fac igitur quod facis, imo profice et perfice quod cepisti, ut eo iuuante, qui 94 tibi talem contulit gratiam et affectum, ducas et perducas sanctitatem propositum ad perfectum. Nec tua grauetur maiestas, nec proteruie deputetur, si suggero, si moneo talem uel tantum tantillus homuncio, quia et iuxta quemdam ethnicum  :

 Non nocet admisso subdere calcar equo.

Et absurdum non creditur si senior humiliter excitat iuniorem. Etsi enim es longe superior dignitate, etate tamen longe recentior. Sicut autem iuxta Paulum  fugere expedit iuueni, sic iubetur senior cum panibus occurrere fugienti. Te quidem in specula , te in loco positum eminenti omnes respiciunt, omnes curiosius intuentur, et sicut beneuoli quique tuis profectibus adgaudebunt, ita peruersi, quorum non est numerus, mordebunt, detrahent, deuorabunt, sicut escam panis . Cum autem in te omnes omnium oculi defigantur, esto circumspectus et uel iuxta fabulas Ianum bifrontem uel Argum oculatum, uel potius iuxta nostras litteras, quatuor animalia plena oculis  ante et retro studiosius imitare , ut cura uigili teipsum peruideas, teipsum discutias, teipsum scias iuxta illud Sapientis  . »Scito teipsum homo;« scies autem teipsum, si, quanto magnus es, humiliaueris te, si te non dominantem in clero, sed seruum seruorum Dei cognoueris, si non homines, sed hominum excessus congrua depresseris potestate. Scies teipsum, si quidquid a te indecens uel noxium forte eruperit, reseces uelocius, seuerius castiges, ne inualescat, ne siluescat, ne concessa tibi peccandi auctoritas  uideatur, cum ethnicus ille dicat  . »In maxima fortuna minima licentia est.« Hec meditare, in his esto, ut profectus tuus manifestus sit omnibus, ut iuxta doctrinam Apostoli Timotheum iuuenem prosecutus »et teipsum saluum facias, et eos qui te audiunt .« uale, et in eternum uale.



EPISTOLA XXII. IOANNIS AD PHILIPPUM. De dictis B. Hilarii in libro de Trinitate.

 Charissimo cognato Philippo frater Ioannes salutem in Salutari. Quin dilectio mea erga uos magna et eterna sit, tollenda est de corde uestro omnis dubitatio, et de aliis loquendum. Quod librum petitum misistis, gratias ago, quem tamen citius remisi, quia potius uidetur mihi aliquem erroneum  habuisse auctorem, quam beatum Athanasium, licet eius nomine falso intitulatus sit. Quia, etsi in multis bene sentit de consubstantialitate et personarum discretione diuinitatis, quoniam nulla falsa doctrina est, que non aliqua uera intermisceat, tamen in pluribus scrupulosissime disputat, in quibusdam etiam errorem pertinaciter predicat, ut merito propter hoc ab his qui ruminant et fissam habent ungulam, totus respuendus sit. Nam preter alia in decimo libro  dicit Dominum nostrum corporis initium non accepisse ex Maria, sed quasi ex Spiritu sancto, cum Ecclesia catholica teneat, quia in illa conceptione Domini Iesu Spiritus sanctus non fuerit materialis causa, sed efficiens,  caro autem sacre uirginis fuerit causa materialis, ut uera mater sit. Notate quid super hoc dicat uir catholice auctoritatis Beda super sententiam Euangelii: »Beatus uenter qui te portauit .« Et super: »uerbum caro factum est et habitauit in nobis, et uidimus gloriam eius, gloriam quasi unigeniti a Patre, plenum gratie et ueritatis .« Item contra sententiam orthodoxorum predicat Dominum nostrum in passione, nec tristem fuisse, nec doluisse, cui omnino credendum non est, quin potius illi, qui cum carne nostra, etiam affectiones nostras sine peccato ex uoluntate suscepit, et secundum Isaiam  uir dolorum uocatur et dolores nostros portasse dicitur, gratie agende sunt. Hec ideo scripsi, ut fraternitatem uestram  cautiorem redderem. ualete et orate pro nobis.



EPISTOLA XXIII  . IOANNIS AD PHILIPPUM. Eiusdem argumenti.

Fratri Philippo Ioannes salutem in Domino. De dilectione, quin firmissima sit, tollenda est omnis omnino dubitatio, et de negotio agendum. Multis occupatus, paucis respondeo. Sicut gaudeo in Scripturis uos oculum habere, sic desidero illum simplicem esse. Pro subtilitate siquidem ingeniorum, et pro multiplicitate Scripturarum, facile est unicuique  dissidentium sue sententie adminiculari, quia et pro sua agilitate multos anfractus lepus, et pro siluarum opacitate multos recessus inuenit lupus, ut fortassis »insipiens ille, qui dixit in corde suo: non est Deus «, si patienter audiretur, adhuc et si nullo modo probare posset, quoniam falsa non probantur, tamen hoc inferre moliretur: saltem nobis dicendo: »Ubi est Deus tuus?«  Sed nos »terminos quos posuerunt patres, transgredi non debemus .«

Gaudeo autem, quoniam iam apud uos quoque constat librum illum non esse 95 fidelissimi Athanasii, ut iam titulus ipse radendus sit. Ceterum de corpore libri, quin multa ibi perfectissime dicantur, nulla apud nos dubitatio. Nulla enim, ut legitur,  falsa doctrina est, que non aliqua uera intermiscear. Nec nos ignoramus cur hereticos significent leprosi, qui lege reprobantur, si saltem sint in parte lepra profusi. Quod dicitis Apostolum dicere: »Omnia legite, quod bonum est, tenete,« miramur cum ibi sit: »Omnia probate .« Nec miramur si librum illum legistis, sed, si approbatis, quia dicit Ambrosius de talibus: »Legimus ne legantur.« Hunc ergo librum a sapientibus caute, a simplicibus nullo modo legendum putaui, et sensum meum uobis, ut carissimo intimaui. uos autem, cui confidenter loquor iuxta id quod de quibusdam scriptum est in descriptionibus mendacii: »Labor labiorum suorum operiet eos .« Ut falsitatem operiatis, loquendo multa laboratis, »sed, si angelus de celo  euangelizet uobis preterquam accepistis, anathema sit .« Hec non mea, sed uerba Apostoli sunt. Accepimus autem Dominum Iesum Christum ex duabus naturis unam personam, secundum diuinam naturam ab eterno esse ex Patre; secundum humanum cepisse ex matre in tempore, et passum uere sensu doloris, et uere mortuum, et resurrexisse, et ceteras partes fidei. Quod autem pergamenum expenditis in docendo quod conceptio ipsius Domini nostri Iesu Christi de Spiritu sancto, et ideo altissima et mundissima et sanctissima fuerit, et quod non necessitate, sed uoluntate passus sit, pro damno uestro doleo, cum quiuis simplicissimus in Ecclesia nouerit hoc. Et hec quidem ludens dico. Ceterum quicunque contra hanc fidem senserunt, seu Augustinus  seu Hilarius, seu quilibet alius, aut errorem ipsum ante mortem correxisse credendi sunt, sicut uester et noster Augustinus in seipso quoque multa correxit, aut peccatum ipsum uirtutibus purgasse, sicut beatus Cyprianus martyr, teste Augustino errorem Donatistarum uirtute passionis in seipso absoluit, aut infideles permansisse, sicut Origenes. Habemus nos quoque apud nos expositionem super Mattheum intitulatam nomine beati Hilarii, qui, etsi Hilarium ut sanctissimum ueneramur, sententias tamen quasdam ibi positas, uel quia false, uel quia scrupulose sunt, non approbamus. Abundant enim simplices Catholici libri, ut iure scrupulosi propter offensam  debeant euitari, cum dicat Apostolus: »Nemo uos seducat in subtilitate sermonis .« Que uero de beato Maximo in testimonium adduxistis, nichil ad rem. Scitis autem Origenem, de quo dicit Hieronymus: »Quia ubi bene nemo melius, tamen propter quedam reprobatum.« Cuius Origenis librum quemdam sine titulo, cum in cuiusdam nostratis Ecclesie librario inuentum, a priore ipsius ecclesie, studiosissime et affectuosissime legi, quoniam in quibusdam optimus erat; inuenissem aliquando, et quosdam errores ibi demonstrans, ne deinceps legeret, monuissem, libens suscepit, et librum a manibus abiecit. Hec uobis amicissime, ut multis occupatus, et uix spatium cogitandi, nedum scribendi habens, rescripsi, adiuncta sententia Apostoli: »Si  quis uult contentiosus esse, nos talem consuetudinem non habemus .« Singularem mei memoriam in orationibus uestris plurimo iure et multo affectu exigo. ualete.



EPISTOLA XXIu. IOANNIS AD PHILIPPUM  . Eiusdem argumenti.

Fratri Philippo Ioannes salutem in Domino. Quoniam ad uerba epistole uestre non sufficienter respondi, dum portitor illius ea pene hora qua uenerat redire festinabat, postea aliquid addidi, uidelicet quia et liber ille contrarius sibi esse uidetur, et uos uiolenter eum exponitis. Contrarius quidem dicit: »Neque ait, Maria corpori originem dedit:« Infra autem: »Officio, ait, usa materno,« et cetera de  ipso capitulo. Item de alio capitulo: »Passus est, inquit, Dominus iehsu Christus, dum ceditur, dum suspenditur, dum crucifigitur, dum moritur, sed in Domini corpus irruens passio necnon fuit passio, nec tamen naturam passionis exeruit, dum et penali ministerio deseuit, et uirtus corporis sine sensu pene, uix pene in se deseuientis excepit.« Quid hic nisi contraria predicantur, cum pati et non pati dicitur? uos uero cum multa uiolentia hoc exponere laboratis, dum, quod ille dicit, sine sensu pene passum  uos dicitis uoluntate passum, quod nec apud pueros dubium est. Et quod liber dicit; neque Maria corpori originem dedit, quod reuera error est, cum Psalmus dicat: »ueritas de terra orta est .« uos exponitis  sic, quod a uitiis nostre originis non accepit, quod aperta fides est. Materialem enim originem Maria illi corpori dedit, non uitium, et o quam differunt Maria et uitium, quorum duum uos alterum pro altero ponitis. In illa enim conceptione, in qua Deus de homine, iustus de massa peccatrice, azimus de fermentato factus est, non tantum in nascente, sed etiam in conceptione, uel conceptura sanctificatio incepta est, ut iusto filio, iusta mater, iustam materialem originem iusta conceptione 96 preberet, dicente angelo: »Spiritus sanctus superueniet in te, et uirtus Altissimi obumbrabit tibi .« Et propheta: »Aperiatur terra et germinet Saluatorem  .« Et: »Quomodo descendit imber et nix de celo, et illuc ultra non reuertitur, sed inebriat terram ,« id est Mariam, et infundit eam et germinare eam facit. Ut enim non haberet peccatum ipsa mater, Spiritus sanctus super, id est dignius, ueniet in te, ut autem nec fomes peccati tunc, nec deinceps: »uirtus Altissimi obumbrabit tibi , quod utrumque signat Propheta per niuem, que est alba et frigida. Habuit ergo non a uitiis, sed a mundata omnino Maria corpus Christi originem, sicut enim orthodoxa Ecclesia, predicat fidelis et magnus Athanasius, dicens: Deus est ex substantia Patris ante secula genitus, et homo est ex substantia matris in seculo natus.« Et de hoc quidem Capitulo omnes diuini libri uobis sufficiant,  in quibus inter alia scriptum est, quod hereticum non facit errare, sed errorem defendere.

De alio secundo, in quo predicatur Christus non doluisse, et cuiusdam mire fortitudinis etiam secundum carnem fuisse, quod per hoc quasi probatur, quia super undas ambulauit, dicimus quod hoc contra auctoritates dicitur, et insufficienti argumentatione comprobatur, quam argumentationem sic infirmamus: Si corpus Domini non habuit doloris nostri naturam, quia calcauit undas, et corpus Petri non habuit doloris nostri naturam, quia calcauit undas. A simili propter eamdem causam, quod falsum est. Auctoritates uero predicant infirmum Iesum, dicente Apostolo: »Nos autem predicamus Christum crucifixum .« Item: »Etsi  crucifixus est, ex infirmitate .« Item: »Quod infirmum est Dei, fortius est hominibus .« Et Adam ille magnus, non costam pro costa, sed carnem pro osse accepit. Item: »In similitudine carnis peccati ;« non autem in carne peccati. Duo enim sicut nostis erant in humano genere, id est peccatum, et pena peccati, quorum alterum, scilicet culpa, in Christo non fuit; alterum uero, id est penam assumpsit. Unde dicit: »Que non rapui, tunc exsoluebam .« Unde dicitur: »uirum dolorum et scientem infirmitatem .« Scientem, inquit, per experimentum, qui nichil ignorat, cum sit ipsa sapientia. Hieronymus super: »Liuore eius sanati sumus.«  Perspicuum est, quia, sicut corpus flagellatum et laceratum, ita anima uere doluit pro nobis, ne ex parte ueritas, ex parte mendacium in Christo credatur. uerus enim homo uero doluit, habens naturam, ut nisi manducaret, deficeret; mergeretur, si super undas ambularet; moreretur, si crucifigeretur, nisi miraculo id non fieri uellet, quorum quedam in aliis quibusdam ipse quoque operatus est, ut in Elia Moyse, Petro, Mauro. Quibusdam quoque martyrum pene erant refrigerium, ut uincentio testarum asperitas, florum fuit suauitas. Ipse quoque cum uoluit: »Transiens per medium illorum ibat .« Sed hec non nature eius humane, sicut uos cum libro uestro dicitis, sed miraculo diuino ascribenda sunt. Natura autem humana, infirmis ante resurrectionem  fuit, quamuis diuinitate fortem se aliquando in miraculis ostenderet, dicente Ecclesia in Canticis de eo: »uenter eius eburneus, distinctus sapphiris.«

Illud etiam in epistola uestra reprehendo quod dixistis: Quia si est illic aliquam sententiam inuenire, que nullo pacto possit ueritatis regule conuenire, non ideo librum illum respuendum esse. Aliter enim se habet ueritas, ubi agitur de fide. Nos ergo in Christi passionibus et uoluntatem et sacramentum, et potestatem et triumphum, et ea que liber uobiscum abnuit necessitatem, naturam, uiolentiam, sed hec etiam uoluntaria uolumus esse. Nunc ad auctoritates sanctorum, quas opposuistis, ueniendum est.

Leo papa: »Diabolus explorare uoluit, utrum hanc  continentiam donatam haberet, an propriam, etc. Hoc determinauimus superius, ubi hanc fortitudinem ieiunandi diutius Christum non natura, sed miraculo habuisse diximus. Cessante enim miraculo, statim natura esuriit, et hinc diabolus deceptus est, ut Deum glorie crucifigeret.«

Augustinus: »Non est, inquit, ullo modo dubitandum, non eum animi infirmitate, sed potestate turbatum, subaudiendum est . Non enim infirmitate tantum, sed etiam potestate turbatus est, ut prediximus. Infirmitate enim turbatus est docente Apostolo: »Etsi crucifixus est, ex infirmitate, etc.«  Et ipse: »Tristis est anima mea usque ad mortem .«

Maximus episcopus: »Quod Christus, inquit,  esuriebat ut homo, non erat fragilitatis corporee, sed celestis gratie sacramentum, subaudiendum est, non erat fragilitatis corporee tantum. Quod quidem de omnibus Christi dicitur uel passionibus uel operibus: uerbi gratia, mors Christi sacramentum fuit, quia in nobis mortem peccatorum, uel penarum, et ipse modus modum significauit, tamen historialiter mortuus est.«

Hec, carissime, considerate, et quid super his uobis uideatur, rescribite, et pro nobis orate. ualete.





97 EPISTOLA XXu. HUNALDI AD PRAEPOSITUM. Eiusdem argumenti.

Domino Ioanni preposito Hunaldus frater. In  duobus, ut mihi uidetur, Capitulis uestre summa controuersie consistit. Quam ego mea quidem sententia terminare non presumo, sed uobiscum ueritatem proposite questionis humiliter inquiro. Pars igitur prima disceptationis hoc continet quod alter altero impugnante hanc Hilarii negationem defendit, quia Christus initium corporis ex Maria non habuit, In hoc uero uos non adeo diuersa sentire coniicio, sed tantummodo uerbo inuicem refragari. Sanctum namque Spiritum conceptionis initium uirginalis fuisse, consentitis, et beatam uirginem sementiuam carnem conceptui ministrasse uterque uestrum nichilominus confitetur. Corporis quoque Christi utrumque dicitis causam esse, ac per hoc initium. Sed, ut opinor, equiuoce. Nam et de quibusdam aliis rebus  uerbi gratia, puncto et unitate teste Betio principium equiuoce predicatur, cum alterum linee, alterum numeri principium esse affirmetur. Aequiuocatio uero uel quelibet multiplicitas contradictionem non admittit. Quolibet igitur affirmante quia Christus initium habuit ex Maria, Hilario uero dicente quia non habuit, uerba quidem dissonant, sed intellectus minime contradicit. Utrumque enim initium Hilarius fideliter credit. Nam scribendo: »uirgo genuit ex se corpus,« quodammodo initium esse Mariam predicat. Cum uero de Spiritu sancto concepisse fateatur, alio modo initium quoque Spiritus declarat. »Corpus, inquit, non terrene conceptionis elementis susceptum, non terrenis elementis inchoatum.« Quod mihi uideor sic intelligere.

 Elementa rerum principia uocat, id est causas illas que diuina prouidentia gubernante conceptionem corporum operantur. Que uidelicet cause siue nature in procreandis corporibus numeros illos explicant, quos Deus, cum omnia creauit, simul crearet, et eis attribuit, et in ictu condendi seminaliter eas sparsit, non tamen suam eis potentiam alligauit. Terrenam uero conceptionem corporum dicit: Unde et corpora ipsa terrena nominat, id est, fragilia et infirma, utpote corruptioni obnoxia. Elementa quoque ipsa eodem censet uocabulo, eo uidelicet tropo loquendi quo nomen effectus in causam redundat. uir ille tamen aduersarius uester, sed non inimicus, extranee, non dico  uitiose terrena maluit interpretari uitiosa.

Cause ergo ille communes, ut dicere ceperam, in congignendis corporibus operantur, uelut cum seges uel arbor ex semine suo nascuntur. In conceptione uero uirginali non solitus nature cursus, sed alia penitus causa primum operata est, licet alie sint subsecute. Alia causa non creata superuenit que carnem uerbo Dei personaliter uniendam de carne uirginis sequestrauit, et eamdem ab originali peccato mundauit. De hac, ut arbitror, causa siue initio corporis Christi loquebatur Hilarius cum diceret: »Non habuit Christus initium ex Maria.« Illud enim reuera ex matre non habuit, habuit uero aliud. Nam uirgo ex se genuit. Hoc, ut mihi uidetur,  Hilarius fideliter intellexit, a qua fide, qui recte sentiat, non dissentit. De uerbis ergo contendere cum de rebus constet, et disputare ad nomen, uiris non conuenit eruditis.

Nunc ad secundam questionem transeamus. Ea est huiusmodi. Tantene infirmitatis fuit caro Christi, ut quemadmodum nos passione illata ex necessitate dolemus, ita quoque ipse non dolere non posset nisi miraculo preter naturam diuinitus operante. Et domnus quidem Philippus, quantum ex ipsius epistolis coniicere possum, tam firma complexione Dominicum corpus predicat, ut quod preter communem hominum ualetudinem ieiunauit, quod fluenta maris calcauit, nature corporis eius attribuat, quod uero doluit et dolendo mortuus est, preter  naturam et per miraculum factum esse dicat. Miram ergo hominis assumpti fortitudinem, per quam quidquid uoluit fecit, nec doluit, nisi quando uel quantum uoluit. Hanc ipse quidem predicat, eamque nemo fidelium diffitetur. Sed differt, ex natura namque humanitatis putat illum contraxisse, quod nos ex gratia credimus eum habuisse. Hoc enim diuinitatis unio personalis eidem contulit, ut omni nature rerum imperaret, et nichil sue resisteret uoluntati. Illi, inquam, uoluntati rationali, secundum quam idem uoluit homo quod Deus. Est namque et alia uoluntas que proprie dicitur appetitus, secundum quam dicitur uelle comedere, qui etiam ieiunium celebrans, ab escis uult abstinere. uult igitur idem et non uult comedere,  et huic quidem uoluntati multa Christo tulit contraria, illi uero nichil. Fortissimus ergo fuit homo ille iuxta illud Augustini: »Ineffabili distantia genus humanum fortitudine animi superabat.« Tam fortis fuit, tam sapiens, sicut et uerbum omnipotens fuit, non autem per naturam, sed per gratiam. Unde cum ab humanitate Christi mortis necessitatem remoueat, in hoc illi sane consentio. Qui enim 98 omnipotens fuit, nulli huiusmodi necessitati fuit obnoxius.

Hoc uero in questione relinquitur, utrum ex uerbi natura uel humanitatis, a necessitate fuerit absolutus. Cum uero non uno tantummodo, quod etiam uos non latet, dicatur necessitas, ne ad nomen disputetur, necesse esse meo sensu dico cui  impossibile non esse equipollet. Cuiusmodi necessitas, si uobis ob hoc in Christo fuisse uideatur, quia modus ille redemptionis nostre a Deo dispositus sit, et preuisus, ergo quecunque cetera preuisa sunt, eadem ratione necessitati subiacebunt. Quod quia de ceteris uerum non est, de hoc etiam falsum esse necesse est. Hanc ergo necessitatem Ecclesie doctores illi a Christo remouent, quos sue testes opinionis asciscit Origenes: »Quecunque, inquit, de Christo legeris, non necessitate facta reperies.« Et Maximus: »uideo Christum esurisse, sed non inuenio manducandi necessitatem habuisse.« Augustinus quoque: »Habemus has affectiones ex humane conditionis infirmitate.« His uerbis necessitatem  significans, unde subiungit: »Non autem ita Dominus iehsu Christus, cuius infirmitas fuit ex potestate. Non ergo infirmitatem actionum a Christo remouet, sed eam ex necessitate uenisse pernegat.« Et idem alibi: »Non est dubitandum Christum infirmitate animi non esse turbatum, id est non quia deesset ei fortitudo, turbatus est.« Ita etiam accipiendum est illud Maximi. »Quod Christus esuriebat, non fuit illud fragilitatis corporee, non quod eam non haberet cum ipse esuriret, alioquin esurire non posset, sed quia fragilitas suscepta non cegit, id est inuitum non compulit, ut esuriem sustineret.« Et bene subiungit hoc celestis gratie fuisse sacramentum. Quidquid enim Deus in homine fecit uel passus est, quantum ad sui naturam, miraculum  fuit a seculo non auditum. Hilarius quoque, quid aliud negat in Christo sub nomine nature, quam necessitatem dolendi? »Non habuit, inquit, uim, naturam, necessitate dolendi.« Et alibi: »Sine sensu, inquit, pene, uim pene seuientis excepit.« Sensus, non est hic nomen actus sicut et uisus quandoque, ut cum dicimus aliquem habere uisum, qui actum uidendi non exercet. Sensum ergo uocat Hilarius, naturam sentiendi. Idem uero apud eum puto esse aliquid ex natura fieri, quod apud Augustinum, ex conditione nascendi, id est ex necessitate. Ipsam uero, inquit Tullius, naturam difficile est diffinire. In uerbis autem moderne auctoritatis, que in medium quoque proferuntur, uiderit ipse auctor quid sentiat. Ego uero sic intelligo. »A peccato, inquit, et pena  naturaliter mundus fuit Christus, naturaliter ab his mundus fuit, sine quibus nasci potuit.« Nos uero naturaliter his obligati sumus, quia, sine his nasci non possumus. Potest tamen hoc et ad naturam diuinitatis referri.

Cum ergo his doctorum testimoniis a Christo mortis necessitatem abfuisse nobis et domno Philippo conueniat, quid hic tamen ab ipso dissentiam, aduertite. Nonne enim hoc recte dicere possum, quia fuit necesse Christum mori, non simpliciter tamen, sed cum hoc adiuncto, nisi uellet Deus preter naturam carnis operari? Et duplicem quidem necessitatem esse, absolutam scilicet et determinatam, Betio et Cicerone auctoribus instruimur. Quid uero, inquit aliquis, istane uidetur duplex  necessitas ceteris quibusdam hominibus similiter conuenire, uel ab eisdem remoueri? Nonne tres pueri in camino ignis necessario urerentur? Moyses quoque et Elias ieiunantes nonne ex necessitate deficerent, nisi diuinitus accepissent ut isti flammas, illi inediam sustinere potuissent? Magna uero hic est distantia. Christus etiam ex natura illa qua Deus erat, fecit quod uoluit, ceteri uero hominum quod fecerunt, non ex se, sed aliunde et per gratiam habuerunt. Sed quid? Nonne etiam assumptus suam potentiam per eamdem gratiam habuit? In quo ergo ipsius, quam ceterorum amplior fuit perfectio?

Multo sane amplior fuit: Omnibus enim hominibus pleniorem homo ille gratiam accepit, »de cuius  plenitudine accepimus omnes .« Quidquid enim habuit Filius Dei per naturam, hoc et filius hominis per gratiam. Christus uero, qui unus et Deus naturaliter erat et homo, quid habuerat per gratiam, quesitum est. Nunquid in hoc domnus Philippus dissentit? An fortasse hoc dicet, quia munda Christi conceptio ex gratia fuit, que, ut ipse putat, miram ei carnis fortitudinem dedit; et ideo fortitudo illa per gratiam creatricem in homine illo dicatur fuisse, non minus tamen per naturam. Nunquid hoc ei concedendum est, quod munda Christi conceptio supra hominem illi fortitudinem humanitatis assumpte nature cum ipso predicare uidemur, et que inter nos modo grandis controuersia uidebatur, in magnam conuenientiam redacta est,  nec nisi de uerbis disceptamus. Id enim naturale esse puto, quod ex conceptione res contrahit. Quod econtra id negari potest, quin illa sacrosancta conceptio aduersus omnes molestias magnum ei munimen contulerit. Nam, si Ioannes, qui libidinis estus non senserat, olei feruorem meruit non sentire, quanto magis eum, qui non solum uirgo, sed et uirginis filius fuit, a dolendi necessitate sua munditia liberauit? An credendum est idem esse Iesum ex conceptione munda, quod 99 ex uerbi unione suam potentiam contraxisse. Quod si ita est, in aduersam iterum uereor incidere partem. Res ista, fateor, perplexa est, et ideo uestre prudentie diligentius attendenda. Quantum uero mee uidetur paruitati, munda hominis conceptio quem Deus assumpsit,  nil eis contulit, preter quam quod assumens uoluit. Nostre uero infirmitatis statum sine peccato suscipere sue benignitati complacuit, ut paulo post ostenderetur.

Carnis ergo fortitudinem quam ille predicat, ex humanitatis natura non habuit. Non enim statum illum, in quo Adam ante peccatum, sibi Christus induit, ut domino Philippo uisum est, sed, cum tres humane nature sint status, ex unoquoque illorum, teste Betio, aliquid assumpsit. Nam quod mortale corpus habuit, ex eo nimirum statu fuit, quo Deus hominem post peccatum puniuit, quod uero peccare non potuit, secundum illum statum fuit, ad quem transferendus esset, si tentatori non cessisset. Tertius restat status, quem Betius medium uocat, per  quem homo ante peccatum potuit esurire, accepta digerere, et in somnum labi, que, et similia in Christo fuisse nullus negat. Quem etiam statum si pure Christus assumpsisset, non tamen semper per naturam hominis ieiunare ualeret. Non enim tam patiens Adam fuit inedie, ut sine escis uiuere potuisset. Quod Betius manifeste his uerbis ostendit. Neque enim in Adam tanta indigentia defuisse credenda est, ut, nisi manducasset, uiuere non posset. Non sum tamen nescius in diuersis codicibus super hoc eiusdem auctoris diuersas inueniri lectiones. Si quis uero diligenter attendat, que sequuntur, facilem huius rei intelligentiam consequetur. Carnem igitur naturaliter infirmam Deus uniuit, sed eam  puelle fortem exhibuit. Econtra dominus Philippus: »Fortem, inquit, naturaliter assumpsit, sed pro tempore languores nostros sustinuit.« Scripturarum uero testimonia, que super hoc aduersum nos producit, non minus a nobis faciunt quam ab ipso. Et quas ad sue opinionis assertionem uiolenter nobis extorquet, ad nostre defensionem fidei promptum est retorquere.

Christi enim fortitudinem predicant, et eum a necessitate absoluunt, de quo secundum predicte expositionis tenorem, nichil inter nos ambigitur. De hoc uero res agitur: »Quem statum humanitatis Christus assumpserit.« Hic tota uis huius questionis consistit. Ad cuius solutionem nichil efficax, quantum mihi uidetur, attulit. Nam contra rationem  illam quam inculcat, Christum fragilitatis ob hoc naturalis expertem fuisse, quia sine peccato conceptus sit: Contra hoc, inquam, Betius indubitatam profert sententiam, cui Gregorius non obsistit, dicens: »Quia nulli admistus est culpe, nulli ex necessitate succubuit pene.« Nam, cum sine peccato nasceretur, eum statum, qui homini post peccatum penaliter inflictus est, ex necessitate non assumpsit. Non hoc sentit Gregorius, Christum ideo fragilitatem non habuisse naturalem, quia peccatum non habuit, sed ideo non necessario habuisse. Quid uero? Nonne propter suam munditiam remouet ab eo necessitatem? Quod si uerum est, nonne fortitudinem summam munda conceptio sibi contulit, que coactionem necessitatis abstulit? Hoc posito fere in  aduersam partem relabimur. Non est hic dissimulanda difficultas.

Attendat subtilitas uestra. Christi ergo munda conceptio, nunquid omnimodam ab ipso necessitatem remouet? Nam in eo determinatam paulo ante concessi, et nisi ipse aliter uellet, nonne necesse esset ipsum mori sicut et Petrum? Tantam ergo infirmitatem habuit naturalem caro Christi, quantam et Petri. Habuitne tantam mortis necessitatem quantum ad hominem? Hec uero uerborum inuolucra, ne tanquam puerilia uobis sint tedio; desisto prosequi.

Sed opinionem illam prosequi uolo, que carnis nostre fragilitatem, quam homo peccando meruit, moriendi scilicet, et affectuum omnium Christum a conceptione sua negat assumpsisse, hoc uno excepto,  quod peccatum in ipso cadere non potuit. Contra quam ad ipsius concesso quodam sic procedo. Christum a conceptione sua suscepisse confitetur hanc infirmitatem, ut dolere posset illata sibi passione, et eam nobis habere communem. Quod si uerum est, nonne dolendi naturalem suscepit potentiam? Hoc enim naturale puto, quod a Creatore res contrahit. Quomodo preter naturam et per miraculum doluit, qui dolendi potentia carnali non caruit? Nam et lapis, si dolendi a creatione potentiam haberet, ergo, cum cederetur si doleret, preter naturam et per miraculum procul dubio non doleret. Sol uero, quia  naturalem standi potentiam non habuit, preter naturam ipsius, et per miraculum factum esse dicimus quod stetit. Amplius: Que, rogo, causa fuit, ut Christus mortem formidaret, que tam procul ab ipso aberat, ut in eum cadere non posset, nisi magna in se causa uirtute ascisceret. Atqui, inquiet, Christum ita formidinem, sicut et dolorem, ad tempus suscepisse, ut sic maior erga nos dilectio probaretur, cum ipse naturaliter fortis pro nobis dignaretur informari, et sic noster amor maior ex debito redderetur, cui respondeo: Quia mediator Dei et hominum, cum sue medietatis interiectu, duo extrema et sibi contraria 100 in concordiam uellet reuocare, quanto fragilitati nostre affinior factus est, tanto largiorem suam nobis benignitatem ostendit, et ideo  maior ei dilectio est exhibenda. Amplius quoque: Cum due in Christo nature sine confusione coniuncte sint, quidquid Christus fecit uel passus est, secundum alterutram earum fecisse eum uel sustinuisse necesse est. Quod ergo ex neutra earum, nec passus est, illud omnino, nec fecit, nec passus est. Ex neutra uero naturarum doluit, nam, si non humana, multo minus igitur doluit ex diuina. Restat ergo ut nec omnino doluerit. At hoc sentire de Christo nefas est, ipsum igitur naturam dolendi non habuisse perfalsum est. Quod si naturam uelit necessitatem intelligere, sicut beatus Hilarius uim, naturam, necessitatem inculcat, non nisi ad nomen erat tota disputatio ista, et aut sibi ipse dissentiat necesse est, aut in nostram penitus concedat partem. Itaque  iam non magis huic quam beato Hilario erit succensendum. Sed forte modus iste loquendi, et uerborum quasi nouitas uos offendit. Et hoc quidem uitium nouitatis in modernis non mediocriter est arguendum. Sanctum uero Hilarium, si recte sentiat, a modernis propter uerba non estimo iudicandum. Summe enim subtilitatis est philosophus ille; et hanc sibi loquendi uoluit habere libertatem. Hac super questione proposita nichil temere affirmando, sed percunctando, pleraque dicta sunt. Nunc si quid ad hec domnus Philippus  uobis respondeat, uellem edoceri.
[1Kb]

 Actum Duaci 2 Nouembr. ann. 1617


Franciscus SILuIUS, S. Theol. doctor et in Uniuersitate Duacena professor.



EPISTOLA XXuI. PHILIPPI AD ALEXANDRUM III PAPAM. Gratulatur Alexandro quod ad summam dignitatem fuerit euectus; atque ut ad eius partes alliceret, reges Anglie et Francie conuenisse significat.



»Susceptis uestre dignationis apicibus, etc.« Exstat inter uariorum ad Alexandrum III epistolas, ad an. 1159.





PHILIPPI AB HARuENG BONAE SPEI ABBATIS COMMENTARIA IN CANTICA CANTICORUM.



101 INCIPIT PROLOGUS EIUSDEM.

 Opus graue et arduum, et meis impar uiribus postulatis; non satis attendentes quid, a quo, tam instanter, tam sollicite deposcatis, cum, ut uerum fatear, in me tam subtilem nullo modo sciam, uel sentiam intellectum, ut quod uos affectatis, ego ducere ualeam ad effectum. Et nimirum peta inuenitur auditores suos monuisse diligentius  , inter quos aliquando recolo puerum me sedisse, ut qui scribunt, non sint precipites queuis grandia temere presumendo, sed magis circumspecti, materiam suis equam uiribus assumendo:

Sumite, inquit, materiam uestris, qui scribitis, equam
uiribus; et uersate diu, quid ferre recusent,
Quid ualeant humeri.
 Quod si uirium consideratio narratoria est in carminibus ethnicorum, multo magis in nuptiali, ac spirituali Cantico canticorum, quod non solum musarum nenias et inanes fabulas petarum, sed nostrorum etiam superat hymnos, et cantica prophetarum. Denique tam moderni quam antiqui, tot inueniuntur huius operis tractatores, ut nesciam, si quid ultra potuerint addere tardiores; et cum plurima super hoc Canticum illorum sint commenta, serius quisque  uideatur; non tam noua cudere, quam furari potius preinuenta. uerumtamen quidquid obiiciam, uobis satisfacere non uidetur, sed uultis ut aggrediar, quod in mea tam scientia, quam facundia non habetur. Et profecto humeros grauiores grauat et aggrauat materia spiritalis, dum spiritalia, iuxta Paulum: »Homo non percipit animalis .« In ignem itaque uelut prudens et conscius manum mitto, uel per alta maris discrimina cymbe fragili me committo, in eo solum fidens, qui suos uult labore atteri non incassum, qui bonus et misericors de ipso loquentibus, pro ipso laborantibus, dicit: »Adsum.« Apud quem et uos, queso, uestris me precibus commendate, et, ut quod uolo, ualeam, eius mihi gratiam impetrate, quam quod iustus et  uerax, meis meritis non prestabit, miserator et misericors uestris precibus non negabit.


102 Unam uos ueteres nostis tantummodo lunam,
   Temporibus nostris altera maior adest.
Sol pridem solus maiore stupet nouitate,
   Solem namque parit luna nouella nouum.
Quem, uel que, melius si uultis nosse, retexam,
   Christus sol oritur, luna Maria parit.



PROeMIUM IN CANTICA.


 Quidam rex regum et rerum dominus  obtinuit quamdam mire et inaudite magnitudinis regionem, in qua nulli decreuit alteri diuisam facere portionem. Suo quidem beneplacito congruens erat uisum, ut regnum eius sibi maneret indiuisum; et eo maior nullus illic uel par etiam haberetur, qui pari potestate rebellis et insolens in contumeliam raperetur. Cuius regionis pars quedam sublimior, lucidior, honestior habeatur, que frequentiore illius presentia dignior uideatur; pars altera longe inferior, scrupulosior, tenebrosa; suo ipsius Domino forte non pari merito gratiosa. In ea uero parte cui  superius presidebat, ordo magnus multorum ei principum assistebat; qui mandatum acceperant ceruice prona domino famulari, et indefesso studio laudes ei consonas modulari. Quodpropter et eos mira et admiranda fecit precipuos et conspicuos dignitate, et in regni solio quadam uelut secundaria potestate; ut cunctis in toto regno degentibus excellentia presiderent, suo ipsi Domino digna reuerentia subiacerent. Quorum unus qui ceteris sibi non inferior uidebatur, qui decoris et honoris inuento beneficio letabatur, altum quid et temerarium aduersus dominum cogitauit; et querens ampliora, se illi fore similem estimauit. In quo et ei de tam multo magnorum numero plurimi consenserunt; qui  omnium altissimo sentire paria presumpserunt; quos ille statim omnes collata gloria spoliauit, spoliatos in illius regni partem infimam destinauit. In suprema enim nil repugnans, nil inconueniens, nil molestum, nil denique morari sustinuit inhonestum; sed ortum semel malum seuero iudicio mox deiecit, et malos a serena faciei sue gloria longe fecit. Illi autem longe facti, nec sic a malitia defecerunt , sed illius extreme partis incolas sui ueneno sceleris infecerunt, suoque omnium domino rebelles fieri cegerunt, et ad parem iniuriam minis et uiribus, dolis et blanditiis impegerunt. Illic enim rex ille summus, eo quod ipse nouit consilio, siluescere et inualescere malum sustinuit, neque statim malos quosque festinata penarum falce cercuit;  sed, cum posset nutu solo uel prohibere ne fierent, uel peracta queque noxia mox ulcisci, eorum in peius proficientium mire patiens uisus est obliuisci. Sic in breui tam instinctu maiorum, quam consensu minorum tota illa regni pars inferior deprauatur, et corrupta omnis caro, non timore, non amore suum regem et dominum ueneratur; sed quem presentem et non uidet oculo, et corde maleuolo iam non sentit, eius mandatis et  non consentit. Aliquando quippe super eos de excelso prospiciens, suos eis nuntios destinauit, et multifariam multisque modis loquens, ad meliora et saluti proxima errore deuios reuocauit; sed eorum quamplures duris et diutinis uitiorum nexibus irretiti,  non sunt eius monitis, non promissionibus emolliti. Pauci admodum, quibus lucidior et complacitior facta est doctrina spiritalis; uel quos forte commonuit ratio et intelligentia naturalis, ad illum suum Regem saniori consilio respectum humilem habuerunt, et inter malos boni, pro loco et tempore, Dominum coluerunt. uerum in tam multis et locorum et temporum spatiis huiusmodi homines inuenti sunt tam raro, ut cum, iuxta quod ante dictum est, corrupta fuerit omnis caro, rex ille nominatim facile ubique gentium suos nosset, malorum uero multiplicitas a quoquam hominum comprehendi numero iam non posset. Hoc autem non solum multis annis, sed annorum multis etatibus perdurauit, quibus contra suum regem et contra eius legem ceruicem  populus indurauit. Rei omnes et reatus merito 103 ad extremum in eternas carceris tenebras introducti, exceptis paucioribus qui antea eius in gratiam sunt reducti. Per totam uero temporum seriem qua predicto errore inuentus est populus detineri, rex ille proposuerat eis in fine temporum misereri; etate ultima suam miseris gratiam abundantius impertire, quos uidebat tam ignorantia quam malitia deperire. Qui mirum et mirandum satis modum elegit miserendi, causa uero cur magis hunc eligeret, non potest liquido comprehendi, nisi quia suo eum uidit beneplacito gratiorem, et ob hoc nullus recte sapiens esse dubitat meliorem. Hanc autem misericordiam quam erranti populo diebus erat ultimis ostensurus, et modum ostendendi, quo id fuerat expleturus; in  diuersis tam nationibus quam locis et temporibus uoluit paucis admodum reuelari, quos ampliore gratia uidentes uel prophetas uoluit appellari. Qui declarato mentis oculo ceteris nescientibus uolentes mysterium aperire, illud tamen studuerunt figuris et enigmatibus aperire; et predicantes populis predicti regis beneficia postfutura, multa quidem protulerunt lingua uel calamo, sed obscura, ut et regis gratiam inuidorum more penitus non celarent, et tamen indignis mysterium sanctum incredulis non uulgarent. Hec autem intellecta et prospecta nonnulli eorum scripto memori commiserunt, et sic ad eos qui longa post uenturi erant serie transmiserunt; ut non solum tunc presentes, sed magis succedentes uera legerent in Scripturis, que preuidit nec inuidit  sensus precedentium postfuturis. Quibus post inuicem scribentibus, quidam se medium interponit, cuius scientiam et doctrinam auctoritas ecclesiastica ceteris non postponit; qui spiritu prophetico percipiens secreta futurorum, miro scribendi genere, ad notitiam protulit ceterorum. Rex ille summus de quo sermo est, non finem habens nec principium existendi, non gratiam, sed naturam immutabiliter persistendi; forti cuius potentie nulli datur copia resistendi, sed quibus uult, quomodo uult, grata possibilitas assistendi: habebat filium eiusdem nature substantie, maiestatis, ceternum, cequalem, unius per omnia potestatis. Quem disposuerat ad illam hominum prauam et pestiferam mittere nationem, ut apud eos et inter eos morosam faceret mansionem,  et ex eis assumeret quamdam sibi uirginem federe nuptiali, quam tamen supra legem nuptiarum conseruaret integram mente et corpore uirginali. uidebat quippe quod nuptiarum beneficio, ira, rixa, odium, simultas longius auocantur: gaudium, equitas, grata societas, pax, dilectio reuocantur; et ad hoc non soli duo, sed multa pariter millia conuocantur; qui diuersi, et  aduersi ad idem uelle et idem nolle efficaciter prouocantur. uidebat quod diuerse lingua, moribus, nationes, seiuncte ab inuicem terra, mari, multa intercapedine regiones, unius sponsi et sponse conciliatis nuptiis pariter federantur, et extunc et deinceps parent inuicem, colunt, diligunt, uenerantur. Denique nuptiarum  beneficio acquiritur optata soboles filiorum, et inter eos uiget grata fraternitas animorum; multiplicatisque tam fratribus quam fratruelibus, crescit in immensum amor et dilectio naturalis, et sic in plures tenditur primeua utilitas copule nuptialis. Hoc itaque modo, imo longe excellentiore modo suos ille reuocare disposuit inimicos, et assumpta ex eis sponsa conuertere uoluit in amicos, ut cum sponso sue sororis impenderent homines ius fraternum, inuento gradu congruo diligentes proficerent ad eternum. Pater enim qui Filium ad hoc mittere disponebat, et Filius qui mittenti obedire per omnia diligebat, Deus est immortalis, impassibilis, inuisibilis ex natura, quem uisibiliter nec uidere, nec tenere uisibilis poterat creatura; et ob hoc inter homines, ipse Dei  Filius recipi uoluit sponse thalamo uirginali, ut procedens inde sponsus, uideretur, teneretur, in forma et habitu nuptiali. Quod antequam realiter fieret, nonnulli, ut iam dictum est, in spiritu preuiderunt, et in suis scriptis, alii obscure, alii obscurius positum reliquerunt. Quorum unus mutuos Sponsi et Sponse affectus inuenitur expressius descripsisse, subtilem et honestam, spiritualem et modestam uelut fabulam texuisse. Nouerat quidam ille cantores et cantrices nuptiis temporalibus adhiberi, et ab eis cantus modulos, laudes uarias exhiberi; docta eos manu tangere lyram, citharam, symphoniam: sambuca, fistula, psalterio concordem texere melodiam, ut in his omnibus inueniantur nuptiali  thalamo plausibiliter adgaudere, et ad congaudendum ceteros conuenas commonere. Ea forma uel exemplo noster scriba mirabiliter institutus, hunc insignem thalamum laude epithalamica prosecutus: nouum et inauditum drama instar composuit comicorum, qui loquentes, introducunt personas uarias scenicorum. Quod nimirum scribendi genus ante illum non nouit antiquitas, sed ab illo, ut uidetur, longe infra sumpsit posteritas: dum post sequentes Grecorum schole quid de quibus mystice scriberet, quia non satis capere potuerunt, ipsum saltem scribendi modum ad suas uanitates et ineptias transtulerunt.



TITULI CANTICI CANTICORUM EXPLICATIO. Titulus autem huius operis est: Cantica canticorum Salomonis.


 104 Quoniam in hoc opusculo Sponsi et Sponse non nisi consonas laudes scripsit, Canticum uel Cantica in ipso titulo superscripsit, ut in ipsa statim fronte prudens lector eo commonitorio ad laudes thalami preparetur, easque diligentes, non uocis molodia, sed morum consonantia moduletur. Quia uero multi ante et postea inueniuntur in suis scriptis Cantica deprompsisse, sed non tam excellenter in eis laudes huius thalami descripsisse; ad istorum commendationem et distinctionem imparem ceterorum, hic non solum Cantica, sed Cantica posuit canticorum. Sicut enim et Sancta sanctorum, et Sabbata Sabbatorum, super Sancta et Sabbata eminentius efferuntur, et secula seculorum dignitate et gloria seculis preferuntur; ita, cum sit in ueterum scripturis  multa commendatio Canticorum; amplius quid et longe sacratius spondent et continent Cantica canticorum. Ne autem huius scriptor operis a lectoribus ignoretur, et scriptore ignorato, scripture auctoritas minoretur; signanter apposuit suam auctoris facere mentionem, euidenter nominans in eodem titulo Salomonem. Cantica, inquit, canticorum Salomonis. Salomon iste rex et regis filius habebatur, et ob hoc recte summum regem regis Filium ueneratur; describens quanta pacis gratia eius nuptiis illucescat, qua quiete et gloria in eius sinu Sponsa nobilis delitescat. Denique, ut Interpretes aiunt, Salomonis nomine pax signatur, et pacatum eius regnum Scripture testimonio designatur; cuius bello manus Aegyptia tanquam inualido non succurrit,  sed potius a Dan usque Bersabee, Satan uel aduersarius non occurrit. »Habebat, inquit, pacem ex omni parte in circuitu, a Dan usque Bersabee  .« Et infra: »Requiem, ait, dedit mihi Deus meus per circuitum, et non est Satan neque occursus malus .« Per quem signatur ille qui uirtute propria utraque unum fecit, qui Iudeis et gentibus e diuerso uenientibus angularem lapidem se obiecit , qui de sinu Patris adueniens, tamen celestia non abiecit qui ueniens ad iniustos, salutem eis et iustitiam prope fecit. Qui terrenos et celestes, quos non tam loci qualitas, quam meritorum inequalitas diu ab inuicem segregauit, in unum, uelut concordie uinculo, congregauit; dum in Sponse thalamo spiritales nuptias celebrauit, quibus diuinam humanamque naturam unitate personali mirabiliter sociauit. Recte ergo huius descriptor operis Salomon, id est pacificus  appellatur, innuens quod a quouis inquieto digne huiusmodi canticum non cantatur, ne quis putet quia sit inspectiuum uel theoricum scientie fastigium assecutus, qui prius non morali et naturali diligenter fuerit institutus. Ad quod efficacius edocendum, istum scripturus librum, duos alios premisisse, et in singulis inuenitur cura uigili singula descripsisse; in primo habens eam quam dicunt ethicam uel moralem, in secundo physicam quam dici asserunt naturalem. In primo docet rudes, et ad morum elegantiam nos componit, et inter componendum nonnunquam Patrem et Filium frequenter interponit: insuper et in tilulo regem regis filium se appellat, ut et patris dignitas, et timor regius nos compellat. Parabole, inquit, Salomonis filii Dauid  regis Isrel. In hoc libro rudibus et paruulis paternam inserit disciplinam, eum asserens qui non audit decidere grauius in ruinam; eum uero qui intelligit,  sua ipsius gubernacula possidere, quia uir obediens debet magis loqui uictorias quam tacere . In secundo autem uirum bene compositum, etate preditum iam matura docet, quia omnis sub sole uanitati subiacet creatura; et in eodem statu nulla permanet genitura, sed omne quod est genitum, tendit ad interitum ex natura. 105 Et quoniam ea, que sunt mundi, non sunt gradu stabili permansura, sed lege ineuitabili eorum preterit species et figura; probabiliter innuit quia non est talibus inherendum, sed aliud quid amplius et saluti uicinius inquirendum. Quia uero rarum et arduum est uisibilia quodammodo non uidere, hoc est, nullo mentis affectu uisibilibus inherere; in huius quoque libri titulo se regem, regis filium  appellauit, et uelut pro imperio concionem, id est Ecclesiam compellauit. uerba, inquit, Ecclesiaste filii Dauid regis Hierusalem. uoluit quidem ut quos satis non allicit doctrine suauitas opportuna, concutiat et impellat regis auctoritas importuna, eosque promoueat ad locum prouectiorem scientie naturalis, ut iudicent contemptibile quidquid sciunt instabile cursus priuilegio temporalis. In tertio uolumine nullam facit potestatis regie mentionem, sed ea iam sepulta simpliciter nominat Salomonem; ostendens quia illi qui digne ad hanc ueniunt lectionem, pace debita soporati solius Sponsi appetunt uisionem. Iste quidem lector contempto prorsus eo quod intelligit transitiuum, et omni diligenti cura didicit oppressiuum; liberiore spiritu iam locum obtinet  inspectiuum, a quo Sponsi presentia arcet quidquid occurrit inconueniens et nociuum. In his ergo uoluminibus moralem, naturalem, inspectiuam scientiam comprehendit, in quorum primo disciplinam patris filius, non pecuniam apprehendit; in secundo uana esse cuncta sub sole transeuntia deprehendit; in tertio que infra sunt oblitus, in diuina totus et celestia se extendit. In primo rudis quisque patris uigilantia bonis moribus informatur, in secundo mundus ei uisibilis mutabilitatis merito deformatur; in tertio homo ille inferior tersa facie reformatur, et in sanctuarium introductus, ei quem uidet, grata similitudine conformatur. In primo Abraham iubentem audit, festinat exire, ad moralem  obedientiam preparatur ; in secundo Isaac puteos fodit, querit aquas, naturalia perscrutatur ; in tertio Iacob dormit in lapide, interest angelis, diuina speculatur ; ipsum, ut ait, Deum uidet facie ad faciem et saluatur. In primo, futuram sponsam, rudem adhuc et paruulam, preceptis moralibus, discipline regulis, nexura salutari, pascit, arcet districtius, et obuoluit; in secundo iam adultam a procorum fraudibus, a deceptorum nexibus liberat et absoluit; in tertio iam nubilem solam soli sibi Sponsus uindicat et coniungit, quorum casto commercio incestus se quispiam non adiungit. Recte ergo liber ille primus preceptorum exsecutor, appellatur ethicus uel moralis: secundus uisibilium persecutor, physicus,  naturalis; tertius inuisibilium assecutor, inspectiuus, theologicus, spiritalis, quo posterior ordine, eo digniore excellentia principalis. In quo uidit et preuidit Salomon quamdam uirginem de stirpe regia nascituram, summo Regi, et eius Filio longe pre ceteris placituram; in qua Dei Filius templum sibi, tabernaculum, thalamum dedicaret, ut in eo, nonnullis ante certas, sed prorsus inexpertas cunctis nuptias celebraret. Quibus nuptiis ne uideatur honestum uel conueniens quid deesse, cum Sponso amicos Sponsi, cum Sponsa dicit adolescentulas presto esse; et sic quatuor uelut personis ad inuicem loquentibus epithalamium ordinat spiritale, quarum frequenti accessu et recessu drama texitur nuptiale. uirgo autem quam uidet Salomon sic a Dei  Filio diligendam, et ad hoc ministerium, uel  mysterium specialiter eligendam, illa est genere nobilis, insignis moribus, pre filiabus hominum speciosa, litteris sapiens, humilis spiritu, meritis gloriosa; illa, inquam, ut tandem eam nominem, Maria est, post Salomonem de eius posteris oriunda, que primam huius dramatis partem occupat letabunda. Cum enim de huiusmodi nuptiis plures ante uirginem sparsim plurima sint locuti, earumque preconia et accessus preuios exsecuti; eorum Salomon in hoc libro ad medium quidpiam non adducit, sed loquentem de repente predictam uirginem introducit.



LIBER PRIMUS.



CAPUT PRIMUM.


[CANT. I.] Osculetur me osculo oris sui. Hic primo querendum occurrit: Cum in hoc dramate quatuor uelut persone alloquentes inuicem inducantur, Sponsus et sodales Sponsi, Sponsa et que secum adolescentule comitantur, cur in principio Sponsa festinatior prosilit ad loquendum, cum Sponso digniori uideatur id esse muneris concedendum. uerum per hoc innuitur quia uirgo ignorantia non caligat, sed erudito spiritu uerba prophetarum precedentium  inuestigat; et sicut tam Salomonem quam ceteros constat futura prenouisse, sic istam que de ipsa predicta fuerant, cognouisse. Nouit igitur quia multifariam multisque modis olim Deus in prophetis fuerat prelocutus , et 106 quidquid conciliandis nuptiis erat necessarium prosecutus, qui a diebus Moysi et longe supra, multis rerum figuris et uerborum enigmatibus presignauerat hoc futurum, uidelicet in sinum uirginis nuptiarum gratia se uenturum; uult autem uirgo cuncta presignantia  iam silere, figuras et enigmata locum, ut antea, non habere; eum qui promittitur suam tandem presentiam exhibere, nec ab eius aspectu exspectantis desiderium diutius cohibere. Quia, inquit, amori tenero non sufficiunt promissiua, sed ingrauescit languor si differantur iusto amplius completiua; cum ad obtinendum quod diligo nec debeam, nec preualeam inferre coactiua, offerre dignum arbitror uerba simpliciter precatiua. Osculetur me osculo oris sui. Noui scripturis referentibus, ait, ad Abraham olim dici, quod gentes letarentur se in illius semine benedici ; et hoc dignum fide in Isaac eius filio non haberi , sed opportuno tempore, in meo efficacius adimpleri. Isaac quoque patre genitus iam senili, promptus, obediens paratus  ad uictimam etate puerili; quid nisi meum istud gaudium designauit, quod mihi Deus meus, antequam fierem, assignauit? Mundo autem senescente doleo quod ille quem desidero, propius non accedit, quod missuro mittendus citius non obedit, quod amanti et optanti meum mihi gaudium non confertur, quod eo magis appeto, quo ei, qui obtinet, non aufertur. Noui Iacob dormiturum non puluinar capiti subdidisse, sed lapide supposito longe suauis obdormisse , in quo non mihi dubium quin ille figuraliter presignetur, qui dato mihi osculo, de monte sine manibus abscindetur. In Iuda Lie filio quem pater senior a fratribus uult laudari , a quo satis certum est tam genere, quam nomine Iudeos deriuari; alius quis illo signari mihi  conuenientius non uidetur, quam qui Deum Patrem esse celi, et terre Dominum confitetur . Noui Ioseph cuius gratior inuenitur suis fratribus mors quam uita , ex quo factus somniator, indutus est tunica polimita , cuius castitas legitur impudentis domine minis uel blanditiis lacessita, sed obiectos laqueos mente iuuenis transilit expedita. Ille est, ut uideo, qui dato mihi osculo, ueste noua et uirtutibus uaria uestietur, et procedens Sponsus e thalamo plures inuidos patietur; qui presentis uite malitiam, ut impudicam fugiet meretricem, habens summe castitatis, et caste bonitatis munditiam assistricem. Ille est cui rerum Domino genu flexo ceteri se curuabunt, quem stelle, sol et luna, quem reges et  principes adorabunt; qui Aegyptum morte magis quam fame laborantem mira prudentia sustentabit , et cunctis digne petentibus uitalem alimoniam ministrabit. Quid Moysen, Aaron, Iosue, quid iudicum retexam ordinem, quid Dauid, quid reges ceteros, quid prophetarum singulos nominem, in quorum catalogo nullus penitus adnotatur, qui non uerbo seu facto eum, quem desidero, preloquatur? uerum, quia omnes istos uelut quosdam precones et tympanistrios ante misit, in quorum preludiis necdum suam presentiam dedit sed promisit; eorum preconia iam more impatiens non accepto, omnia pendo uili, eo presentialiter non recepto. Eum quidem uenturum illis promittentibus mea intelligentia  iam percepit, sed uenturi tantus amor meum exspectantis desiderium intercepit, ut quidquid promissiuum intellectui uel memorie iam subrepit, ut tubas et tibias, sistra et psalteria, et quidquid ad ianuam foris strepit, iam quasi fastidiam, dum illum solummodo ad medium uolo duci, et in meum thalamum suauius et operosius introduci. Qui ergo uenturus est, moram diutius non protendat, meum exspectantis desiderium dilatione intolerabili non suspendat, sed promissus ab antiquo tandem in uellere ros descendat, nec salutet de longinquo, sed optanti propius se ostendat . uolo enim ut in sinu Patris se diutius non abscondat, ut exinde aures meas uerbosa nuntiorum frequentia non obtundat, sed diu sufferentem nec sufferre diutius  preualentem, ampliore gratia me perfundat, et illapsu plenario totus meo gremio se infundat. Ad quid enim prodest suspensum animum tantis promissionibus deliniri, et effectu prorsus nullo, quod promittitur experiri, cum potius languor ducat ad exitum, si semper sanitas absentetur, et dilectus diligenti non tandem grato commercio presentetur? Osculetur igitur me osculo oris sui. Motus ille huius estu et desiderio postulantis, licet non statim expleat impatientem animum prestolantis; adhuc addit uirgini nuntium mittere gratiorem, qui priuato alloquio narret Dominum propiorem. Cum autem in multis precedentium multa fuerit sanctitudo, in hoc multa inuenta est tam re quam nomine fortitudo, qui narrans presto esse defensorem fortissimum Isrelis,  digne censeri meruit specialiter nomine Gabrielis. Qui missus ad uirginem, mittentis excellentie non oblitus, non stat foris ad ianuam ut seruilibus uinculis prepeditus; sed maiore fiducia interioris thalami quoddam uestibulum est ingressus, quis, quare ueniat, tam uerbo quam facie iam professus. »Aue, inquit, gratia plena .« Miratur angelus sibi quoque secretum uirginis inaccessum, diligenter percipiens nisi suo soli Domino non concessum: gaudetque inuenire locum thalami tam serenum, ut soli patens Deo, omnem respuat alienum. 107 Aue, inquit, uirgo pre cunctis uirginibus digne leta, dignis muneribus totius gratie iam repleta: ad quam meus et omnium Dominus me premisit, imo tecum iam eum esse uideo  qui me misit. »Aue, inquit, gratia plena, Dominus tecum.« Putabam mittentis imperio prenuntium me uenire, sed imperator nuntium mihi uisus est preuenire: forte quia uirginem solam prior uoluit inuenire, ne uiderer sine ipso ipsam rudem et timidam conuenire. Aestimo quod angelus quem missum Dominus iam preuenit, in foro uel platea, in tumultu et chorea predictam uirginem non inuenit; non fuso, acu, pectine, lana, lino, non eam denique detentam reperit seruili opere, non textrino, sed uacantem otio, uel magis negotio spiritali, scripturis inherentem intellectu uel affectu sancto penitus, non carnali. Reueretur igitur ipse quoque angelus sic inuentam, remotis arbitris diuino  studio sic intentam, et admirans robustam non annorum, sed profectuum iuuentutem, mandatam uirgini multa cum reuerentia dat salutem. »Aue, inquit, gratia plena, Dominus tecum, benedicta tu in mulieribus .« Tu, inquit, tam honesto, tam modesto, siue otio, siue negotio sic addicta, asseri digne debes in cunctis uel pre cunctis mulieribus benedicta: et te plenam gratia tanta benedictio prosequetur, ut nec prima similis, nec sequens altera cequetur. »Que cum audisset, inquit, turbata est in sermone eius, et cogitabat qualis esset ista salutatio .« uidens uirgo insolitam uiri speciem, expauescit, et audiens nouum quiddam, turbata nichilominus exhorrescit, quia et spiritali eius otio non est uir solitus interesse, et nondum  perceperat se tanta excellentia dignam esse. uoluit igitur et reuoluit huiusmodi salutatio quid portendat, quid assistens angelus, uel immittens Dominus quid intendat, cum necdum manifeste secretum mysterii comprehendat, et dignum uideatur pauere uirginem in omnibus, ne offendat. Et ait angelus: »Ne timeas, Maria, inuenisti enim gratiam apud Deum .« Non turbet, inquit, timor subitus animum puellarem, quoniam apud Deum inuenisti gratiam salutarem; sanctum cuius propositum, et in te beneplacitum corde pauido ne refutes, cum ille tibi Dominus, quas ego defero nuntius, det salutes. Et adiungit: »Ecce concipies in utero, et paries filium, et uocabis nomen eius Iesum .« In tuo, inquit, utero miras Dei Filius nuptias celebrabit, et  ipse tuus uterus eumdum Sponsum hominem generabit, quem tu uocabis Iesum, sue merito bonitatis; ipse enim populum suum saluum faciet a peccatis. Et ait Maria: »Quomodo fiet istud, quoniam uirum non cognosco?«  Cum ego, ait, decreuerim me carnali coniugio non nupturam, et tu uere astruas me in proximo filium parituram: pace tua dixerim, modum sine dubio uolo scire, quo possit competenter istud, uelut inconueniens, conuenire. Hoc profecto mirabile futurum scribente legeram Isaia, sed nec ille, nec alius hoc futurum dixerat in Maria; et quia calceamentum hoc perplexa corrigia uidetur obuolutum; tu, cui forte datum est, uolo mihi facias absolutum. Et respondens  angelus dixit ei: »Spiritus sanctus superueniet in te, et uirtus Altissimi obumbrabit tibi .« Scias, inquit, nullum te uirilis copule commercium experturam, sed operante sancto Spiritu possibiliter quidem, sed ineffabiliter concepturam, quia ille quidquid indecens uel dicitur, uel sentitur, a te penitus remouebit, et omnem turpitudinis estum se interposito, uelut quodam umbraculo, prohibebit. Et cum hanc genituram Spiritus Dei sancte et mirabiliter operetur, sanctum erit procul dubio quod nascetur; et ex Deo, non alius quam Dei Filius orietur, cum in te Deus homo personaliter adunetur. Et ait Maria: »Ecce ancilla Domini, fiat mihi secundum uerbum tuum .« Audito modo quo mirabilis possit fieri genitura, quo nascatur Deus ex  uirgine nullum uiri commercium cognitura: parata est Domino uirgo humilis obedire, et quod sanctum intelligit, iam sperat et diligit citius euenire. Quia, inquit, Dominus est quem predicas, et ancillam Domini me cognosco, impleri uerbum tuum, et secundum illud mihi fieri iam deposco: gaudens quod immeritam bonus ille et misericors non despexit, sed clemens et altissimus, abiectam et humilem me respexit. Peracto itaque ministerio quod tu fideliter expleuisti, et fide satis certa intellecto mysterio quod dixisti: suspensam magis et uelut inquietam hec tua prenuntiatio me dimisit, nec mihi quidquam satis est, si non presentem eum sentiam qui te misit. Ipse igitur pro se ipso alium iam non mittat, et animo festinanti uentura nuntius non promittat,  sed potius ipse mihi opportuno iam tempore presentetur, ipse presentem presens presentialiter osculetur. Osculetur me, inquam, osculo oris sui. Fiat, inquam, in me non labiis, sed duabus naturis conuenientibus hec iunctura, ut unius persone utraque mirabiliter sit natura; et quas eatenus longe fecit ab inuicem tam culpa quam diuersitas naturalis, iam firma pace federet indiuisa unitas personalis. Intelligo enim quod in meum uterum plenitudo ueniet deitatis, illesum custodiens meum uirginee sigillum castitatis: et in hoc thalamo ipse Dei Filius suaui osculo nuptiarum, in unitate persone iunget duo disparia naturarum. Fiet quidem Deus homo, nature sue excellentiam 108 non contaminans, non consumens, sed naturam hominis potenter purificans  et assumens; assumensque assumpto mirabile et incomparabile dabit munus, ut scilicet assumptus et assumens coniunctione mirifica fiat unus. Unus, inquam, non uel Deus tantum, uel tantum homo, sed unus Deus homo; unus Christus. Non sic quidem ut Dei substantia confundatur, sed in Deum humanitas assumatur. Hec assumptio, hec iunctura qua Deus sibi uoluit hominem personaliter counire, et naturam cum natura fedus pacis in utero uirginis ferire uel unire, honesto uocabulo in presenti osculum appellatur, quia inter discordantes reuersa pax osculo confirmatur. uult igitur uirgo ut in suo utero Dei et hominis concordia reparetur, reparata concordia inconuulso federe roboretur, quatenus qui Deus et Filius erat non nisi Dei Patris,  nouo et miro genere sponsus et filius fiat matris. Sponsus fiat, uirginem sibi iungens quodam federe coniugali, in eius pausans thalamo pace facta osculo nuptiali; in ea, uel per eam generans spiritales filios efficacia spiritali, ut tam ille, quam illa gaudeat fructu et sobole filiali. Filius fiat, carnem in illius utero sumens ueram, integram tamen seruans prorsus uirginem et sinceram; et in ea consecrans sanctos quosque Deus, Dei filios et heredes, et ex ea natus homo, suos faciens coheredes. Ad beneficium autem istud, antiquum quidem promissionibus, re modernum, gaudet uirgo et exsultat, et manere postulat in eternum; et attendens eo bono malum tam sequens posse destrui quam ueternum,  uult ut dato sibi osculo pactum illi feriat sempiternum. uidet enim quia ille ducit prorsus inconueniens et indignum, si non sit pax inconcussa, cum quis dederit pacis signum: et ob hoc illum illo quasi ligamine uult inuolui, quod semel confirmatum nec debeat, nec ualeat ultra solui.



CAPUT II.

Osculetur me osculo oris sui. Os Domini, sanctus quisque dicitur uel propheta, per quem suos hominibus cogitatus explicat et secreta: per quem nobis et reuelat preterita, et futura predicit, bona iubet suauius, mala seuerius interdicit. Os Domini constat olim Moysen exstitisse, cui uidetur Deus tantam gratiam prestitisse, ut huius secreti longe ante conscius  haberetur, et illud postfuturum ut fidelis nuntius loqueretur. »Prophetam, inquit, suscitabit Deus de fratribus uestris similem mei; ipsum audietis .« Os Domini Dauid fuisse a nullo fidelium dubitatur, qui spiritu prophetali precognitum hoc mysterium ueneratur; et ne forte, quod preuidet, inuidere ceteris uideatur, assumpto psalterio, laudes ei et Cantica modulatur. »Ipse, inquit, tanquam Sponsus procedens de thalamo suo, exsultauit ut gigas .« Ut Isaie uerbum digna reuerentia commendetur, et non propter loquentem sermo contemptibilis iudicetur; ad populum dure ceruicis loquens, qui ad fidem facile non mouetur, ut eos alliciat uel forte perterreat, os Domini nonnunquam se fatetur. »Os, inquit, Domini  locutum est hec ;« sicut autem os Domini se esse perhibet Isaias, sic et debet credi, et dici potest nichilominus Ieremias, qui partum uirginis docente sunt Spiritu prelocuti, et uentura mysteria uerbo prenuntio prosecuti. Isaias: »Ecce, inquit, uirgo concipiet et pariet filium, et uocabitis nomen eius Emmanuel .« Ieremias: »Faciet, inquit, Dominus nouum super terram, et femina circumdabit uirum .« Denique os Domini ipse angelus Gabriel inuenitur, a quo uirgo iam adulta et nubilis super tanto mysterio presentialiter conuenitur, quam ne suspensam reddat caligo uel modica nesciendi, ille et eam parituram, et modum explicat pariendi. Unde uirgo satis certa, iam os Domini diutius non audire, sed amore  estuans, oris osculum uult sentire, ut scilicet aduentu Sponsi gratifico, firma pace, irremota presentia foueatur, iuxta quod a propheta uel angelo, tanquam ore Domini nuntiatur. »Fiat mihi, ait, secundum uerbum tuum .« Fiat, ut me benedictam in mulieribus reddat gratie plenitudo; ornet meum thalamum aduenientis sponsi regia pulchritudo; meum fecundet uterum sola Spiritus sanctitudo; meus ille sit Filius Dei, salus, iustitia, sapientia, fortitudo. Hoc osculo sponsus ille ad me beneuolus se inclinet, hoc in sinu pacifico, in amplexu gratifico sponsam matrem uirginem me reclinet: hoc me deliniat, me reficiat, me serenet, hoc me sibi uendicans a cunctis obuiantibus alienet. Hoc  autem fiat secundum uerbum tuum, quod non tuo, sed ore Domini protulisti, dum tu non os tuum, sed os Domini potius exstitisti, quia nec tuus Angelus, tuus preco, tuus nuntius reputaris, sed eius qui per te mihi loquitur, te suum prorsus efficit, ut loquaris. Propter quod non tibi dico: Osculare me osculo oris tui, sed de illo potius: Osculetur me, inquam, osculo oris sui, ut suo tandem osculo dignetur me beare, quod tibi ori eius concessum est uerbo nuntio predicare.



109 CAPUT III.

Osculetur me osculo oris sui. Audiens uirgo quod desponsata Dei Filio, Deum et hominem parturiret, et in concipiendo prorsus uirum seruato proposito non sentiret, sed in eam efficaci potentia sanctus  obumbrans Spiritus adueniret, certa fide, spe robusta, feruens Spiritu uel amore, auditu quidem gaudet, sed gaudere uult plenius effectu gratiore. Illum igitur spiritum tante gratie, tante pacis, tam suauem, tam benignum, potentie tam mirabiliter efficacis; qui carnis iniurias procul arcens, propositum roborat castitatis, qui dat fecunditatem, saluans uirginee sigillum honestatis; illum, inquam, Spiritum optat uirgo plenius sibi dari, eo uelut osculo promissa sibi munera confirmari. Cesset, inquit, uox angeli qui tanta beneficia mihi respondet, et accedat propius ipse Dei Filius qui sibi uni uirginem me despondet: me tangat ore suo, cuius tactus multa gratia me perfundet, suo dignetur osculo, suo spiritu me fecundet. In osculo  quidem oris non fit sola exterior iunctura labiorum, sed etiam percipitur, et sentitur quedam exhalatio internorum, que si munda et referta fuerint sapore dulcorato, suauem quasi spiritum infundit osculans osculato. Quia ergo uelut de corde et ore Filii Spiritus eructatur  mundius et dulcius quo secreto nullum esse ueraciter existimatur: recte a Sponso, hoc est Dei Filio uirgo postulat osculari, ut internum gustet bonum, attracto et percepto Spiritu salutari. Opto, inquit, ut ueniat et assistat propius, in quem credidi, quem amaui, ut ille sponsus meo admissus familiariter in conclaui, purificet, magnificet, letificet osculo me suaui: non ut tanquam labiorum extraria, ut  assolet, fiat coniunctio, sed Spiritus oris eius grata mihi et suauis quedam infusio. Denique postquam de limo terre primum Deus hominem figurauit, uite spiraculum, ut legitur, in eius faciem inspirauit , et sicut Dei tanquam manibus factus intelligitur uel plasmatus, sic flatu oris eius ad uiuendum temporaliter animatus. Longe infra Eliseus cum uellet mortuum suscitare, inclinans se iacenti, non solum manus manibus sed et os ori uoluit applicare, ut uiuentis flatu tactus animam uiuentem reciperet, et incumbens, non defectum, profectum uero defunctus acciperet . Longe uero altius, multo sacratius uirgo sibi Dei Filium presto esse, multo suauius, longe  operosius eum in osculo uult adesse, ut scilicet osculum impertiat, id est sentiri faciat Spiritum eius oris, tangat eam spiritu gratie et efficacie plenioris. Tu, inquit, Sponse meus, Deus meus, tuam mihi presentiam dignanter impertire, da postulanti osculum, id est tuum mihi Spiritum da sentire, tua mihi aspiratio adeo sit utilis, fertilis, et iucunda, ut et uirgo iuxta uotum permaneam, et tamen concipiens sim fecunda. Aspira, inquam, mihi, non solum ut cum ceteris laborem fingere ualeam in preceptum, sed osculare uirginem, ut uirgini pre ceteris osculo des conceptum: tuum in me osculum mira, et mirabiliter operetur, ut et Sponse fecunditas, et Matri uirginitas singulari priuilegio conseruetur. uos igitur in hoc auditorio tam  omnes quam singuli qui astatis, si de uerbo audito digne et reuerenter quidpiam cogitatis: attendite, diligite et osculum, quod porrigit Filius Dei Patris, et singulare meritum, et solemne miraculum tante matris. Que sciens et sentiens nuptialis osculi sacramenta, nil requirens aliud, siue quouis alio non contenta; ad obtinendum illud uelut principaliter est intenta; et ob hoc in principio sermonis illud sibi precipue postulat impertiri, eius suauitatem, eius efficaciam diligens experiri.



CAPUT Iu.

Osculetur me osculo oris sui. Ille, ait, quem diligo, quem pre cunctis eligo, mihi mirabiliter coniungatur; suo mihi osculo, suo mihi Spiritu interna suauitas effundatur; cuius ope et opere mea carnis integritas  muniatur, et in me uerbum carni, Deus homini personaliter uniatur. uidete miraculum Matris Domini. uirgo Sponsi osculum accipit, osculantis Spiritum percipit; et in osculo iam mater concipit, dum operante Spiritu conceptum recipit. Quod nimirum et angelus Gabriel antea predicauit, cum ei superuenire obumbrantem Spiritum nuntiauit ; euangelista Mattheus  postea confirmauit, cum factum recolens, matrem uirginem commendauit. »Inuenta est, inquit, habens in utero de Spiritu sancto.« Et infra: »Quod enim in ea natum est, de Spiritu sancto est .« Hanc gratiam, hanc efficaciam uirgo desiderat sibi dari, cum a sponso tam signanter postulat osculari: optans in  osculo exteriora Sponsi oscula non sentire, sed internum illius Spiritum efficacem ei gratiam effutire. In quo typo, sicut nostis, cum altario presentamur, et sacrantes sacra mysteria, ipsi quoque Domino consecramur, quia tanti merito 110 officii sancto Spiritu iam replemur, dignum ducit religio ut astantes pariter osculemur. Osculemur, inquam, non ut labia labiis confundamus, sed acceptam Spiritus gratiam aliis refundamus; et qui sacro eidem mysterio assistunt humiles et intenti, operante Spiritu, osculo designante fiant participes sacramenti. uult igitur uirgo a Sponso dari sibi arrhas osculi nuptialis; uult Spiritu oris eius percipere quoddam  commercium efficacie spiritalis, ut scilicet et illibata maneat integritas pudicitie et propositi specialis, et nouo genere concipiat, conceptum pariat uterus uirginalis. Hoc munus, hoc beneficium, hanc sola uirgo ista meruit gratiam inuenire, ut eam concepturam inueniretur non uiri cognitio, sed infusio Spiritus preuenire, ut solo osculo, sola uirgo, sola Deum possit et hominem parturire, et in eius partu tam diuersa, tam dissona sonoro miraculo conuenire. Sentiens autem Sponsus ille deuotam impatientiam estuantis, aurem suam non declinat a desiderio et precibus inuocantis; et eam, que sua est, misericordiam, suum uetus consilium apud se diutius non retentat; sed accedens propius amanti suauius se presentat  . Presentat, inquam, et optatum  uehementer osculum dat petenti, dato osculo ampliorem fiduciam dat loquenti, ut scilicet statim uelut expleto negotio non recedat, sed que cepit semel loqui, fiducialiter iam procedat. Sic nimirum et uos, fratres, nostis aliquoties euenire cum duo e diuerso uidentur pariter conuenire; si minor maioris promeretur gratiam inuenire, maior in principio dignatur minori osculum impertire. Quo percepto minor longiore fiducia roboratur, ut quidquid dignum ducit, exinde audenter eloquatur: et qui sensit illius beneuolentiam ad osculum porrigendum, fidentior iam et promptior redditur ad loquendum. uirgo itaque percepta Sponsi presentia, confortata osculo nuptiali, sciens matrem se futuram  infusione Spiritus utero uirginali, aliquanto fidentior quasi a precibus se auertit, et ad presentem Sponsum dignis laudibus se conuertit.



CAPUT u.

Quia meliora sunt ubera sua uino. Recte, inquit, aduentum tuum multo supra promissum tempore preoptaui, tuum aduenientis mihi osculum dari postulaui, quia noui et persensi, non carnis ducta sensu, non meo docta spiritu, sed diuino, longe esse meliora ubera tua uino. Cum in osculo Sponsi non ubera, sed, ut uidetur, labia persensisset, et ob hoc commendare, consequenter labia, non ubera debuisset, quid sibi uult quod hic labiorum non memoriam faciens, non sermonem, uelut simplicitate erronea facit uberum mentionem? Denique non  sponsorum, sed sponsarum solent ubera commendari, quia uirorum uberibus constat pueros non lactari; et sicut ducimus digna laude ea que nouimus fructuosa, sic eadem recte carent que sine fructu permanent otiosa. Ceterum unicuique quodammodo naturaliter est insertum, ut eo seposito quod ei est penitus inexpertum, ad illud se conuertat quod ei familiarius est compertum, id in exemplum ducat, quod eius est arti uel officio non incertum. Sic nauta loquens, prospera queque rerum, uocat auras placidas, equor stratum, uelum forte, remiges et carinam; aduersa uero, uentos rapidos, tumens fretum, aquas defluas in sentinam. Miles  quoque in omnibus fere que diligit uerbosari, ea trahit in exemplum que officio competunt militari, et uix in eius ore sonat nisi lancea, gladius, scutum, galea uel lorica; que et si ad preliandum reddit ei nonnunquam timor degener inimica, tamen ad loquendum familiari consuetudine sunt amica. Quid etiam scholares clerici nisi libros, uel auctores secularium loquuntur litterarum? quid religiosiores quique nisi testimonia proferunt diuinarum? quid denique nos pauperes loquimur, nisi que nobis a pauperibus uel auctoribus uel tutoribus sunt impressa, nos, inquam, quibus et nobilium dignitas et copia est diuitum inaccessa? Igitur quia uirgini, que sunt mulierum familiariter innotescunt, quarum uberibus infantes paruuli grandiuscule puerescunt:  Sponso loquens, ei muliebria simpliciter assignauit, imo feracem illius gratiam nobis uberibus comparauit. In quo et nos a uerborum sensu remouet litterali, innuens ea esse intellectu grauida spiritali, dum Sponso attribuit quod in sponsa est eo facilius, quo propius, inuenire, quod prorsus nouit illi comparationis tantum gratia conuenire. Quia meliora sunt ubera tua uino. Nouerat quidem uirgo, et in libris legerat antiquorum, quod iustus Iob priuatus substantia, orbatus sobole filiorum , a planta pedis usque ad uerticem duro uerbere sauciatus , insuper et uxoris exprobratione molestissima fatigatus: tandem satis egre, satis misere conqueritur et reuoluit, quod a tantis eum malis opportuno  tempore mors preueniens non absoluit. Quare, inquit Iob, non in uulua miser ego mortuus exspiraui, egressus ex utero, cur non statim digno uitam periculo terminaui; cur ad augmentum miserie suppositione genuum confortatus, cur ad eiusdem cumulum tandem  uberibus sum lactatus ?« Existimo, ubera quibus Iob dolet et conqueritur se lactatum, longe ducens melius super matrem suam se fuisse primitus ablactatum, non lac salutiferum, non uitalem ei alimoniam infuderunt, sed uenenum aspidis, seu uinum, in quo est luxuria, profuderunt. De quo legistis: »Fel draconum uinum eorum, et uenenum aspidum insanabile .« uinum istud seu uenenum, ipsa est persuasio et doctrina, quam disseminat et diffundit peruersorum prauitas serpentina,  que suos auditores reddit ebrios et seducit, et a fide in errorem, a iustitia in iniustitiam deuiat et inducit. Quodpropter in Aegypto, psalmo teste , percussit Dominus uineas iniquorum, et in suo Moyses cantico accusat uineam Sodomorum ; quia Aegyptus et Sodoma uinum miscent suis discumbentibus uenenosum, peruersitatis formam, doctrinam malitie, iter iniustitie tortuosum. E regione apud Ieremiam laudes filii Ionadab meruerunt , qui precepto Patris audito uinum huiuscemodi non biberunt, dum eorum mentibus non seductorum sensu, non consensu perdito dementatis, iuxta Patris tam mandatum quam  exemplum tenuerunt regulam ueritatis. Habent quidem heretici, habent falsi Catholici uinum nequam, quo mente perdita, pede fracto, uel fidei uel morum uarios corruunt in errores; et forma simili corrumpunt et abducunt paruulos auditores. Habet etiam Iudaicus populus, habet et gentilis uinum, quo uterque nequiter debriatus, errore misero tenetur et caligat; et ad lapsum precipitem nonnunquam trahit alter alterum et instigat. De qualibus pulchre quidam peta ait  :

   . . . . occurrit digna relatu
Pompa; senem potum pota trahebat anus  .

Iudea et gentilitas dicuntur non immerito senuisse, cum utrumque ab antiquo constet populum  exstitisse, quorum quisque inuenitur contentus propriis ceremoniis non fuisse, sed frequenter deuius in errorem alterius pertransisse. Nunquid non uobis gentilitas male pota Iudaicum populum trahere uidebatur, cum ad colendos deos, modis illum quibus poterat, hortabatur; et ille satis miser ebrietate simili tenebatur, ducemque precedentem ut bos ductus ad uictimam sequebatur? Cuiusmodi pompam uidens sibi occurrentem Elias, non potuit sustinere, quin uel ridens succenseret, uel succensens festinaret eamdem obuiam deridere, ut et duces erroneos castigatione irrisoria feriat ne precedant, et auditores deuios uerbo castigatorio, ne succedant. »Accedens, inquit Scriptura, Elias ad omnem populum, ait: Usquequo claudicatis in duas partes? Si  Dominus est Deus, sequimini eum; si autem Baal, sequimini eum .« Et infra: »Illudebat, inquit, prophetis Baal Elias dicens: Clamate uoce maiore, Deus enim est, et forsitan loquitur, aut in diuersorio est, aut in itinere, aut certe dormit, ut excitetur .« Nec solum Iudei suasione pestifera et errore Gentilium seducuntur, sed et Gentiles nonnunquam in Iudeorum superstitiones et ineptias inducuntur; et Iudea inueterata malis, gentilem miserum solui a uinculo non concedit, sed male pota potum, ceca cecum ad extremam usque foueam antecedit. Quorum pompam in Euangelio non tam risorie, quam censorie Dominus exsecratur, et eis ue futurum eo terribiliter, quo ueraciter comminatur, ut cum audierint eius duros monitus et  ueraces, uel emendati, uel inexcusati reddantur tam duces preuii quam sequaces. »ue uobis, ait, Scribe et Pharisei hypocrite, qui circuitis mare et aridam, ut faciatis unum proselytum; et cum fuerit factus, facitis eum filium gehenne duplo quam uos .« Huiusmodi pompam ipse etiam Paulus intuens, non ridere, sed zelo feruens, tenax iusti, noxe impatiens, uisus est abhorrere, ut uoce libera, nec Petro parceret qui prior et dignior inter apostolos uidebatur, eo quod in hac pompa errore timido preuius habebatur. Nolebat enim iste ut ille uino turbido potaretur, et eum male potum turba eque turbida sequeretur, ne ex hac pompa non solum  risus, siue irrisio gigneretur, sed et ueritas Euangelii  indignum periculum pateretur. »Cum uenisset, inquit, Cephas Antiochiam, in faciem ei restiti, quia reprehensibilis erat .« Et infra: »Cum uidissem, ait, quod non recte ambularent ad ueritatem Euangelii, dixi Cephe coram omnibus: Si tu, cum Iudeus sis, gentiliter et non iudaice uiuis, quomodo gentes cogis iudaizare .« Attendens Paulus tam preuium quam pedissequos erroris nubilo debriari, et apud eos satis pure ueritatem euangelicam non seruari, graue ducens in piaculum, nec impunitum ferens, in medium mox prorupit, et extensa correctionis uirga pompam reprehensibilem interrupit. Quod etiam dignum relatu idem Apostolus iudicauit,  et Galatis loquens, id inter cetera iucunde et memoriter replicauit, forte ut non solum Galate, sed et nos eius magisterio cognoscamus, quid et maiores nobis, et nos quid maioribus debeamus. Debet enim minor maioris uitiis et erratibus non consensum; sed, si in illo graue quid et intolerabile fuerit deprehensum, arguat necesse est culpe odio, zelo iustitie gratioris, eo diligentius obseruato, ne quid interserat tumentis procacie uel rancoris. Debet autem maior minoris admonitionem non tumenti supercilio fastidire, et digne corripientem non uelut auctoritatis priuilegio referire; sed aure beneuola monitori, uel potius 112 eius monitis obedire, si tamen constiterit caritati ea ueraciter  et humiliter deseruire. Hoc nimirum uino quo uel Cephas, uel quisque deuiat errabundus, et in pompa uel precedit uel succedit claudo uestigio nutabundus, ubera sponsi uirgo dicit et asserit meliora, experimento sciens non externo solum auditui, sed interno quoque gustui gratiora. Ubera sunt Sponsi forma et doctrina, exemplum et uerbum, uita et sermo, quibus fouit et aluit tanquam lacte paruulos auditores; pauit et roborauit, ut pane et cibo solido grandiores. Ob hoc quippe et puer natus est, ut paruulis congruum se preberet, et etate profecit, ut se uirum profectioribus exhiberet, in omnibus que gessit et dixit, ducens et docens paruulos aut maiores, prout ad capiendum parua seu grandia se reddiderint promptiores. »Procedens enim e  thalamo forma pre filiis hominum speciosus ,« doctrine salutaris incomparabili plenitudine copiosus; forme prius merito non solum uirgini, sed et nobis uoluit complacere, uerbo postmodum et doctrina omnes, qui tamen dociles fuerint, edocere. Nam quia eius uerbo non satis dignam uolumus obedientiam exhibere, primam cuius faciem sui merito cogimur abhorrere, cepit, ut legistis , iehsu facere et docere, ut factorum tanquam illecebrosa specie nos attentos et beneuolos aduocet et adducat, et illectos suauiter in suum auditorium fortiter introducat. Dextro uelut ubere magna faciens, commendabilem se ostendit, diligentius intuentes  forme laqueo comprehendit; sinistro magna dicens, quos iam tenet, efficit eruditos, beatos auditores; contemptores uero docens nullatenus impunitos. Hec ubera Sponsi meliora uino perdito quis non dicat? quis, nisi uino ebrius, asserenti uirgini contradicat? cum uino damnatorum poti simul et potantes, non tam currant, quam corruant obcecati; poti autem Sponsi uberibus, sint beati? »Beatus, ait, quem tu erudieris, Domine, et de lege tua docueris eum .«



CAPUT uI.

Quia meliora sunt ubera tua uino. Denique in pectore Sponsi thesauri sapientie et scientie reconduntur, qui prudentibus et sapientibus huius seculi penitus absconduntur; et qui secreta eorum tam  multis grandiusculis tempore tanto celat, procedens Sponsus e thalamo, bonitate, que sua est, paruulis iam reuelat. Siquidem auctis retro seculis in ipso thesauri incomparabiles latuerunt, sed assumpta carne uirginis, uelut de pectore papille turgentes, mirabiliter eruperunt, que non arentes guttas, sed riuos et flumina profuderunt, et sese pleno cornu quibusque digne accedentibus infuderunt. Quodpropter et uirgo post acceptum osculum, statim a Sponso, tanquam ualefaciens non declinat, sed in eius pectore, proficiendi gratia se reclinat; et adhibens eo capacius, quo auidius hauritorium pure mentis, potatur, satiatur ubertate grata uberum et fluentis. Ibi scientiam, ibi sapientiam profundo consilio  pluribus occultatam, alto desiderio sitit, et sentit sibi manifestius reuelatam; et iam, sicut angelo, sic prophetis prioribus inconsultis, incumbens sola soli, trahit, iuxta Iob , et attrahit sibi sapientiam de occultis. Fallor, si non et ille Sponsi discipulus quem dilexit, de ipsius pectore manare sapientiam et scientiam intellexit, cum in Cena positus non tam uino et epulis materialibus acquieuit, quam supra pectus Iesu inter ipsa ubera grato accubitu requieuit. Ibi uerbum uidit manens in sinu secretissimo Dei Patris , uidit uerbum carnem factum in uirginali thalamo Sponse matris; uidit thesauros sapientie et scientie claritate sibi conspicua luminosos, mundi prudentibus et sapientibus superfuso quodam uelamine tenebrosos.  uidit, inquam, nec inuidit, non omnibus, sed fidelibus reuelare, et calamus scribe uelox scripto memori commendare, ut auditor intelligens ad eiusdem arcana pectoris diligat aspirare, et a sua meritorum inopia, in illa thesaurorum presentia respirare. Ad hanc non accessit Porphyrius, Aristoteles, Socrates, siue Plato, non primus, non secundus, non de celo cadens tertius ille Cato; non denique quisquis abhorruit cecatus malitia gratie nouitatem, tenens et retinens sue uel scientie uel sapientie uetustatem. Quorum scientia non sanare, sed inflare ueraci iudicio predicatur , sapientia uero apud Deum grauis esse stultitia iudicatur;  in qua tamen fixi manent sensu nescio ueritatis, semetipsos seducentes quodam priuilegio uetustatis. E quibus unus  :

Qui properant, inquit, noua musta bibant; mihi fundat auitum
Testa merum.

Non mustum noue gratie de Sponsi pectore luculento, sed fundi sibi optans uinum erroris uetus de uase lutulento, cuius eo acceptior, eo sibi perfectior uidetur suauitas, quo eam et usus confirmauit, et auita sanxit antiquitas. At uero mustum nouum quod a uasis ueteribus non potest sustineri, illi bibant qui properant, qui procedentem e thalamo sponsum diligunt intueri; qui moniti ab angelis instar pastorum ueniunt festinantes, quem uident,  quem diligunt 113 non prementes silentio, sed festino preconio nuntiantes . Ad quem nemo prius, nemo perfectius inuentus est properare, quam illa que meruit uenienti suum uteri thalamum preparare, que recumbens in eius pectore, hausit et sensit eius scientiam et sapientiam gratiorem, sensu, sententia, errore philosophico meliorem.



CAPUT uII.

Quia meliora sunt ubera tua uino. Possunt et Sponsi ubera eius, misericordia et ueritas appellari, que in Sponsa et matre uirgine constat specialius operari; quibus nec debet, nec potest lex data per Moysen cequari, licet bona et suo tempore possit  necessaria iudicari. »Lex enim bona est, si quis ea legitime utatur .« At uero in lege quedam uini austeritas inuenitur, que operatur iram, gratiam non largitur, que dentem pro dente, oculum pro oculo uult auferri , repercuti ferientem, maxillam alteram non offerri . Lex quidem iubet multa, iubet magna, sed in lucem obscura non producit, si quid uitale profert, tenacem paleam superducit, mentes cecas onerat, ceruices duras aggrauat et obtundit, gratie lenitatem, suauitatem Spiritus, non infundit. Lex bene pro merito dat temporalia uel promittit, delinquentem cruciat, penas meritas non remittit; seuerum iudicium, grauem iustitiam operatur, nescit misericordiam, gratis et sine pretio non placatur. Quis talem  sugat uuam, et non dentes eius durius obstupescant? cuius gustus et palatum non hoc haustu grauius amarescant? ubi sine misericordia regnat ira, iudicium exercetur, cum digne misericordia super iram et iudicium exaltetur?  Attendens itaque uirgo mandata legis que quodammodo populum deceperunt, dum sine spiritu gratie dura et importabilia preceperunt, ubera sponsi laudat, que gratius eam et suauius exceperunt: »Me, inquiens, Domine, iuxta Psalmum, me tua misericordia et ueritas susceperunt .« Misericordia est qua celorum Dominus intrare uoluit thalamum nuptialem, Patrem habens ingenitum, habere matrem  uoluit uirginalem. ueritas est qua uoluntatem istam felici opere consummauit, dum »uerbum caro factum est ,« et Deus homo in uirgine mirabiliter habitauit. Misericordia est qua mundum subire penas meritas non cegit, sed ad delendum eas, tempus hoc, has nuptias, uirginem hanc elegit. ueritas est qua tempus electum aduentu suo feliciter illustrauit, qua electam uirginem operante Spiritu fecundauit. »Misericordia, inquit, et ueritas obuiauerunt sibi .« Ut uirgo digna fieret, misericordia precucurrit, ut uero mater fiat, ueritas mox occurrit; et non sicut a nobis culpe merito uirtutum fit discessio uel excursus, sed in illa fit earum grata conuenientia uel occursus. uenturo sponso locum precurrens misericordia preparauit,  noxia procul arcens, uirtutum floribus thalamum adornauit; eoque adornato sese pariter ueritas presentauit, que Deum in uirgine iuxta propositum ineffabiliter humanauit. Est igitur misericordia Dei, erga uirginem uoluntas promptior et affectus; est et ueritas, eius uoluntatis adimpletio uel effectus; cum non merita, sed misericordia efficit uirginem gratiosam, et iam plenam gratia reddit ueritas gloriosam. Scriptum quidem et predictum legistis: »Quoniam misericordiam et ueritatem diligit Deus, gratiam et gloriam dabit Dominus .« In uirgine Deus misericordiam et ueritatem diligit operari, cum electam gratis uult uere de gratia gloriari, cum eam purificat dono incomparabili gratie  spiritalis, et eam letificat singulari priuilegio glorie specialis. »Respexit, inquit, humilitatem ancille sue; et ex hoc beatam me dicent omnes generationes .« In respectu humilitatis misericordem gratiam commendari, in predicatione beatitudinis ueracem gloriam uult signari, quia et ancilla humilis fit, donis gratie copiosa, et ciuitas regis magni de te digne dicimus, gloriosa. Pecte igitur uirgo ubera sponsi uino dicit meliora, quia nulli ante contulit queuis antiquitas, non hoc secum attulit censoria legis austeritas, ut ueniret in uirginem misericordia, ueritas nasceretur ut plena fieret gratia, et incomparabili gloria letaretur.



CAPUT uIII.

Quia meliora sunt ubera tua uino, fragrantia unguentis  optimis. Recumbens uirgo in sinu sponsi, reclinans se in pectore, inter ubera requiescens, a forensibus sequestrata, internis et secretioribus acquiescens; mira sentit, gustat suauia, non palato, sed cordis experientia letabundi, sensu gaudet suauium suaui fragrantia se perfundi. Habent enim ubera Sponsi non potum lactis simplicem, sed unguenta, confectiones miras, rerum medicinalium condimenta, que collecta et confecta 114 pretiosis admodum speciebus, paucis erant precognita, nulli plene exhibita cunctis retro seculis, uel diebus. Interna quorum abundantia a paruulis quibusque et lactentibus non hauritur, sed eam Sponsa  uirgo plenior gratia, profectu grandior presentialiter experitur, in cuius thalamo facta est ipsa unguentorum compositio uel mistura, ipsi prius longe et amplius, minus uero et posterius nobis paruulis profutura. Cum enim misericordia et ueritas, ut predictum est, sibi inuicem occurrerunt, prudenter et sollicite quasdam uelut species collegerunt, quas allatas e diuerso in unum fasciculum cegerunt, ex arte pigmentarii in unguenta suauissima redegerunt. Inter Deum quippe et hominem antiqua discordia uersabatur, eo quod iniustitia hominis, Dei iustitie nulla conuenientia iungebatur: sponsusque adueniens iustitiam attulit, dedit pacem, grato fecit osculo iungi preuiam et sequacem: »Iustitia, inquit, et pax osculate sunt .« Cum enim eum qui iniustus fuerat, collata iustitia fecit iustum, cessit discordia, que inter iustum diu inueterata fuerat et iniustum, et statim pax succedens, quia in iustificato nisi iustum quidpiam non percepit, diu desideratum inuente iustitie dedit osculum et accepit. Ad Deum ergo iustum pacem habuit iustus homo, miraque assumptione factus est Deus homo: Deus, inquam, assumens, suam iustitiam dans assumpto, suo tamen assumentis uigore iustitie non consumpto. Porro sicut obuiantes sibi misericordia et ueritas confectionem faciunt uel unguentum, sic iustitia et pax inuicem osculantes, quoddam nichilominus condimentum, quo salus uel salubre datur procul dubio lenimentum, ei quem Samaritanus suum misericorditer leuauerit  in iumentum . Denique in thalamo uirginis uelut in mortariolo conuenerunt, et conuentu gratissimo unguentum uel unguenta satis utilia confecerunt; Patris preceptio, uerbi presentia, umbramen flaminis: auris obediens, fides constantior, et caro uirginis. Istarum specierum in uase fictili, rusticana non fit confusio, sed docta manu et arte medica quedam contusio, quibus in numero et mensura et pondere congruo distributis, unguenta pretiosa et dolorum mitigatoria et reparatoria sunt salutis. Quorum confectio tante nimirum et fragrantie uel odoris, ut Sponsa, cui datur gratie beneficium amplioris, delectetur et miretur suauitatem odoriferam unguentorum, que non solum  bona sunt, sed optima procul dubio meliorum. Etsi enim ante legem, et sub lege plurima sunt inuenta, que deuote fidei meritis uertuntur medicinaliter in unguenta, que Deus, honorum semper amans, legitur odoratus, et creditur multoties suauitatis odore gratissimo delectatus, tamen ista, de quibus sermo est, omnium esse optima precedentium, experitur, que proxima thalamo, uel que magis esse thalamus inuenitur. In cuius terram Deus ex ore proprio misit sputum , et mirando satis modo nulli supra uel infra simili fecit lutum, cuius tactus et linitio lumen reddit ab antiquo natiuitatis tempore iam negatum, et suauis fragrantia demulcet ineffabiliter odoratum. Hanc suauem fragrantiam longe supra Isaac creditur presensisse,  et doctus per Spiritum de illa mysterialiter predixisse, cum illi se in uestibus ualde bonis, Iacob eius filius presentaret, et paternis naribus odor uestium suauissimus aspiraret: »Ecce odor, inquit, filii mei sicut odor agri pleni, cui benedixit Dominus .« Huic agro data est noue benedictionis incomparabilis sanctitudo, et ob hoc, consequenter florum, et fructuum, et odorum indeficiens plenitudo, quam de longe percipiens, exsultans Isaac admiratur, uirgo de prope sentiens, et reipsa experiens, ineffabiliter gratulatur. Ab illa uero et per illam eiusdem fragrantie sensus uel tenuis ad nos uenit, uix tandem perueniens, quia longe positos nos inuenit, inuentosque reddidit suo tam felices quam hilares de aduentu, nec nostro tamen  merito, sed eiusdem uirginis interuentu. Etsi enim in uirgine composita huiusmodi sunt unguenta, non tamen apud eam angustis finibus sunt detenta, sed ad remotiores abundante gratia deuenerunt et tactu odorifero, et odore salutifero nos unxerunt. Quod autem unguenta dicit pluraliter, non unguentum, innuit quod in nobis non unum genus mali singulariter est inuentum, sed languores multos, multas infirmitates nostra sibi miseria comparauit, quas medicus adueniens unguentis medicinalibus asportauit. »uere, inquit Isaias, languores nostros ipse tulit, et infirmitates nostras ipse portauit .« uere tulit et abstulit, portauit et asportauit languores nostros, nostras infirmitates, que multe et uarie non unius unguenti tactum seu  fragrantiam exigebant; sed alie et alie, aliis et aliis unguentorum medicaminibus indigebant. Nos uero qui multa egritudine laborantes ad discendum salubria non uacamus, quos premit uel hebetudo ingenii, uel torpor fastidii, ut paruam in illis diligentiam apponamus; nos, inquam, que infirmitas, quo unguento indigeat, ignoramus: et experti morbos multiplices, in curandi scientia caligamus. At ille noster medicus intra suam solus presidens officinam, congruam unicuique parat egritudini medicinam, suoque artificio non uult passim languidos interesse, nec transire ad eos artem uel scientiam, sed prodesse. uerumtamen quantum 115 in seipso potest quilibet experiri, cui sanando medicus curam  diligit impertiri; tria post inuicem unguenta ad nos ille uisus est protulisse, et per ea nobis egrotantibus opportunum remedium contulisse.

Primum quidem mordax et asperum, durius nos concussit, et uelut a foris liniens quamdam interioribus grauedinem mox incussit, morbumque diu inolitum turbans et remouens augmentauit, et quasi totum simul sensui et notitie presentauit. Quo presentato fremuit et ingemuit mens iniqua, uix semetipsam ferens, dum nouissima replicat et antiqua, punctaque et compuncta, duris iniquitatum recordationibus se obuoluit, et inter spinas et tribulos cogitationum accusantium, aut etiam defendentium se prouoluit. Sic mens turbata cepit tuam statim turpitudinem abhorrere, sue merito feditatis ipsa  sibi uehementius displicere; suo ipsius odio noua quedam et contraria pristinis attestari, et que ante placuerant, mutato iudicio detestari. Hec unguenti fragrantia instar poculi timorem horridum introduxit, quo lustratis uenarum meatibus ad salubrem uomitum nos perduxit, ut libero fastu seu fastidio respuentes uitiorum pristina blandimenta, que prius lucra falso putabantur, reputaremus ueraciter detrimenta. Hoc odore tactum se ille penitens innuebat, qui laborans in gemitu lectum suum lacrymis abluebat, cuius oculus respectu culparum a furore Iudicis turbabatur, et se inueterasse inter suos inimicos salubri uomitu fatebatur . Non enim bene conueniunt, nec in una sede morantur odor et fetor, sed cum laxatis per gratiam naribus unguenti  pretiosi odor admittitur, consortii eius impatiens uitiorum fetor emittitur; et quo ampliore uehementia hec potio salubris ingeritur, eo fluxu largiore et exitu laxiore feculentia nequam egreditur. Est enim odor ille »uiuus et efficax et penetrabilior omni gladio ancipiti, et pertingens usque ad diuisionem anime ac spiritus, compagum quoque ac medullarum, et discretor cogitationum et intentionum cordis .« Et ob hoc, cum deuota medici sollicitudine opportune, importune cuipiam est impressus, cum egroti lesos fines tam potenter quam misericorditer est ingressus: non meatus uenarum, non medullarum latebre uel recessus, non denique a planta pedis usque ad uerticem locus est ei aliquis inaccessus. Currit ergo et discurrit, et hirundinis  more circuiens peruagatur, profunda queque et abscondita censoris uice et acumine perscrutatur, et quidquid inuenit contrarium uite, culpe obnoxium, deditum uanitati, forti scopa congerit, et congestum egerit, locum preparans sanitati.

Secundum porro unguentum spirat salubrius, lenioris beneficii dat odorem, uiuendi spem reducit, inducit et amorem, ut eger se sentiens fasce graui posito releuari, iam meliora speret, in spe diligat operari. Ad hunc odorem languens antea spiritus reuiuiscit, reuertente appetitu uitales epulas concupiscit: refectus cibo gratie, gaudet uires necessarias reparari: manusque dissolutas et genua debilia roborari . Proinde amplectens affectu prono munus gratie confortantis, exit ad opus  suum, gratum habens exercitium laborantis; manusque a torpore explicitas uigilanter exerit ad laborem, audit et obaudit, ut eat, et fructum faciat gratiorem. Oblitus que retro sunt, attentius operam dat uirtuti, castigat corpus suum, et digne subiicit seruituti ; et que prius amara uel forte impossibilia uidebantur, uice uersa eo facilia, quo salubria reputantur. Inde ieiunia, uigilias, continentiam, patientiam amplexatur, maiorum consilio regi et subiici congruum arbitratur; carnis uoluptatibus, imo et propriis uoluntatibus amore iusti renuntiat, ut sibi corpus suum et seipsum Deo subiiciat. Hunc enim in nobis Deus ordinem uult teneri, sic intra iustam legem et terminos positos singula cerceri:  ut carni spiritus imperans, agat et redigat hanc sub eo, ipse autem maiori obtemperans, unus spiritus sit cum Deo. Quis in huius corporis feculento gurgustio misere constitutus, quis tantis malignorum spirituum maculis uel decipulis obuolutus; sic proficisci ualeat ab hostium occursantium minis uel insidiis absolutus, si non fuerit hoc unguento confortatricis gratie delibutus? Quis uel obiecto pessulo difficultatis nimie non resiliat ab ingressu, uel impedimentorum occursu multiplici non deficiat in progressu; si unguenti huius odore tam suauiter, tam efficaciter non tangatur, ut sicut incipiens, sic et proficiens non frangatur? Denique nouit quisquis proficientium recte seriem inuestigat, quia quem Pater diligit Filium, corripit et castigat ;  nec uult eum hereditatis promisse adepto beneficio gloriari, quem non permiserit multis ante passionum tribulationibus flagellari. Quod si uitiorum, aut flagellorum impulsu iustus cedit paululum et uacillat, odor eum unguenti huius occurrens citius refocillat: eumque tanta suauitas collidi et ruere non sustinet in defectum, sed manu supposita fouet et promouet ampliorem diligentius ad profectum. Quodpropter eum mala imminentia non retrahunt penitus ab incepto, sed eius labores et agones fingit gratia misericorditer in precepto: et quem permittit algere et sudare, suo miserentis consilio, post sudorem, sanitate repromissa confortat, et efficit fortiorem.

116 Tertium uero unguentum placat mare, iram  temperat, sedat uentos maiestate, manu serenat motus animi turbulentos; complanat uiam, tenet dextram, gressus firmat, et uelut portu iam inuento securum efficit et confirmat. In seipso enim uiator fortis quodammodo iam serenus, ab incursu uitiorum, uel a consensu degeneri feliciter alienus, unitus patientia, certam uelut fiducialiter et humiliter iam presumit. Cui etsi queuis aduersa post tergum submurmurant et insistunt, ei tamen in facie, efficaci proteruia non resistunt, dum oblitus que retro sunt concupiscit et deficit in atria sola Dei , conuersusque ad eum toto affectu, optat, uelut iungere faciem faciei. »Exquisiuit te, inquit, facies mea faciem tuam, Domine, requiram .«  Huius odore tactus aduersa quelibet, uel non sentit, uel inania reputat, ducit pro nichilo, non consentit, tantoque desiderio ad anteriora estuat que iam sentit, ut aure surda transeat quidquid dissonat et dissentit. Fremant ergo et instrepant minis aut uerberibus queuis temporaliter nocitura, blandiantur fraude, mendacio, prece, pretio profutura: quid iste, nisi certum iter iucunde et fortiter obtinebit, et uelut de supercilio montis infra latrantibus illud Apostolicum respondebit: »Quis nos separabit a caritate Christi? Tribulatio, an angustia, an fames, an nuditas, an periculum, an gladius? Certus sum, quia neque mors neque uita .« Quia igitur tanta illum confirmat perseuerantie certitudo, ut non curet quid obstrepat queuis aduersaria  fortitudo: illud sibi repositum iam uidetur premium obtinere, quod promissum perseuerantibus constat indeficiens permanere. »Cursum, ait, consummaui, reposita est mihi corona iustitie .« Et iterum: »Spe salui facti sumus .« Huius unguenti suauitatem odoriferam quis expertus, fit futurorum tanquam presentium non incertus, tantamque de uirtute fortiter et suauiter proficit in uirtutem, ut speret, et speratam, quasi datam teneat iam salutem. Primum ergo unguentum nequitiam fermenti ueteris expurgauit, secundum nouo conspersionis munere meritorum azymos preparauit, tertium epulantes certo sanitatis reddite priuilegio confirmauit. Primum, graui tersorio, hauritorio sagaci domum uertit, euertit et sentinam; secundum,  egre menti confortatricem infudit medicinam; tertium, spem certiorem reddidit ne ultra casum timeat et ruinam. Proinde primum dici potest purgatiuum, secundum uero confortatiuum, tertium autem confirmatiuum, quia primo eger quisque uitiorum fecibus emundatur, secundo, grata lima et labore optata sanitas reparatur; tertio, et presentium munerum humili quadam letitia, et futurorum certa fiducia mens in proposito confirmatur. His unguentis uirgo sancta Sponsi ubera senserat abundare, et eorum gratiam non apud se, ad modum inuidorum; clauso spiraculo retentare; sed foras deuotis et humilibus odorem suauissimum propinare, eiusque beneficio mentes prius aridas meritorum copia saginare. Quia uero  ad tantum huius odoris beneficium humanis uiribus non uenitur, si ueniens, non diuina manu et adiutorio preuenitur; demonstrat uirgo quo munere ad illud sine dubio ueniatur, ut eo demonstrato, audiens et non diligens, inexcusabilis habeatur.



CAPUT IX.

Oleum effusum nomen tuum. Nomen Sponsi est iehsu, quod uocatum est ab Angelo priusquam in utero conciperetur . Et quis hoc nomen uel intellexit uerius, uel amauit sincerius, uel conuenientius predicauit, quam ipsa uirgo mater, cui primo Angelus nuntiauit: »Ecce, ait, concipies in utero et paries filium, et uocabis nomen eius Iesum  .« iehsu, Latina lingua Salutaris dicitur, uel Saluator. Secundum opus suum, est et nomen suum, et ex re nomen habet, »ipse enim saluum faciet populum suum .« Recte ergo iehsu dicitur, qui populi salus erit, cuius »nomen quicunque inuocauerit, saluus erit , quia et deuote inuocanti dextera Domini dat uirtutem, et digne confitenti, exauditor factus est in salutem . Hoc nomen Sponsa oleum dicit, eleos autem Grece, Latine misericordia est, quia quod ille iehsu uel Saluator uoluit noster esse, non nostra hoc iustitia, sed illius misericordia dedit esse, dum longe a facie illius nostrum meritum nos proiecit, ille uero nos reuocans, ea, que sua est, misericordia saluos fecit. Unde Apostolus: Non ex operibus, ait, iustitie  que fecimus nos, sed secundum suam misericordiam saluos nos fecit .« Cum saluare Deus disponit immeritos, post iram, huius misericordie recordatur, per hoc uel propter hoc nomen, siue oleum, indignos et miseros miseratur; huius uirtute nominis nostros procul abigit inimicos, liberatos a uitiis nos sibi redigit in amicos. Quod ille, qui diu in uia peccatorum steterat errabundus, uisitante gratia iam sperat, iam sibi promittit letabundus, sciens quia ex eius penitentia non sunt Dei dona, uocatio non confertur, sed nomen et oleum misericordie cunctis meritorum 117 liquoribus superfertur. »Nam dedit illi nomen quod est super omne nomen, ut in nomine Iesu omne genu flectatur; et omnis lingua confiteatur, quia Dominus est iehsu .«  Ideo ille penitens: »Propter nomen tuum, inquit, uiuificabis me .« Et adiungit: »In misericordia tua disperdes inimicos meos .« Et in alio psalmo: »Propter nomen tuum, Domine, propitiaberis peccato meo .« Cui spei, cui assertioni, nec ipse Dominus contradicit, sed per doctum Spiritu Isaiam misericorditer hoc predicit, ut hoc audito penitens presumat ampliore fiducia confortari, et sciat in quo debeat eo salubriter, quo ueraciter gloriari. »Gloriabuntur enim in te omnes qui diligunt nomen tuum, Domine .« De quo nomine per Isaiam: »Propter nomen, inquit, meum, longe faciam furorem meum .« Propter nomen, aut oleum quod misericordie fundit rorem, ab his qui meruerant,  suum longe facit iudicium et furorem; qui, si non Saluator, si non miserator et misericors haberetur, quid miser quisque, nisi iuste iustitia eius intolerabili premeretur? Sed quid est quod oleum dicitur effusum? Quandiu oleum tenetur in uasculo, uel nescitur, uel quanta sit eius gratia et utilitas non sentitur, quia, etsi omnium cognitor eam medicus ipse nouit, non tamen egrotantes, quorum adhuc sanandis uulneribus non admouit. Aliquando tanquam in uase signato huiusmodi oleum tenebatur, cum Filius Dei apud se bonus quidem et misericors habebatur, habens reuera miserendi propositum in affectu, sed nondum plenarie letificans miseros de effectu. In uase, ut uidetur, hoc oleum  uoluit contineri, cum occulto iudicio angelis superbientibus noluit misereri, cum eos uel a casu preueniente gratia non auertit, uel eosdem post lapsum subueniente misericordia non conuertit. Illis autem, qui steterunt, dedit oleum hoc sentire, quos ne simul caderent, dignatus est misericorditer custodire, augens eis et apponens tam efficax huius olei lenimentum, ut ab eo acciperent certum standi et indeclinabile firmamentum. Ceterum quia hoc supra nos, nichil ad nos pertinere forsitan diceremus, si non et nos eiusdem olei beneficium sentiremus; imo si non largius et profusius ille ad nos uas patulum inclinaret, et effuso penitus oleo uelut tota ad nos misericordia declinaret. Hoc enim et nostra necessitas, et illius exigere bonitas uidebatur, ut  ampliori miserie amplior misericordia conferatur; et quia non est distinctio quin Iudeos et gentiles peccatum multiplex colliget et confundat , ut putrescat iugum, utrisque tota huius olei facies se effundat. Quod Propheta in Spiritu preuidens et deprecans: »Deus, inquit, misereatur nostri, illuminet uultum suum super nos, et misereatur nostri .« Quid sibi uult, misereatur, et misereatur? Adiungit: »Ut cognoscamus in terra uiam tuam, in omnibus gentibus salutare tuum .« Quia, inquit, tam gentes quam Iudei peccauimus, et non est distinctio, ad utrosque necesse est hec olei pertingat effusio, ut digneris nos Iudeos ad eum, qui uia est, propitius reuocare, et cognoscamus pariter tuum in omnibus gentibus salutare.  Oleum clausum in uasculo, uel conclaui angelos sanctos seruat; oleum uero effusum dispersos electorum hominum manipulos coaceruat: et misericordia, que ad protegendum sanos intra celi sanctuarium se abscondit, inclinato uase ad sanandum egrotos homines se effundit. »Domine, ait, inclina celos tuos et descende; tange montes et fumigabunt .« Qui stantibus angelis plenum misericordie uas propinat, ad medendum in terra egrotis hominibus uas inclinat; et quod in eo teneri uidebatur, manu larga uel prodiga iam effundit, et multum miserandis, multam misericordiam superfundit. Cuius tactu medico tumores noxii detumescunt, reprimuntur aculei, dolores uulnerum mansuescunt; instar fumi, superbarum mentium  uanitas euanescit, pulso morbo rediuiua sanitas inualescit.



CAPUT X.

Oleum effusum nomen tuum. Nomen Sponsi, Christus est; Christus autem unctus dicitur, eo quod unxit eum Deus oleo letitie pre consortibus suis . Non solum unctus, sed et oleum dici potest, eo quod sua uirtute a noxio flegmate nos emungit, marcentesque et aridos suaui gratia nos perungit. Nomen quippe Christi intellectu congruo definitum, docet Deum et hominem personaliter counitum, et unum Christum effici miranda et incomprehensibili ui iuncture, quamuis Dei et hominis longe dissimiles sint nature. Nam sicut anima rationalis et caro corruptibilis hominem  facit unum, ita Deus assumens et assumptus homo, Christum nichilominus reddit unum  : et cum utriusque nature inconfusa diuersitas habeatur, in ipso tamen Christo persone unitas predicatur. Cuius fides nominis si super nos ipsius miserentis aspersorio sit effusa, si a nobis diligatur concretio naturarum, persone unitas inconfusa: quia multo chrismate et mirando carismate affluit et abundat, iucundos prorsus efficit, dum uirtutum meritis nos fecundat. Hoc autem oleum siue nomen, iam non angustis 118 Iudee finibus est inclusum, sed ad fines usque orbis in nationibus est effusum, nec in eis quispiam se uenire recte existimat ad salutem,  qui non prius huius nominis fide proficit in uirtutem. »Non est, ait, aliud nomen sub celo, in quo oporteat nos saluos fieri .« Non est ergo qui ab huius olei uero lumine se abscondat, cum in fines orbis terre potenter eius radius se effundat; illuminetque uenientem omnem hominem in hunc mundum , qui tamen obstinata malitia non reddiderit se immundum. Nouit quippe quisquis aures audiendi dono gratie feliciter est sortitus, nouit omnis fide huius nominis prudenter eruditus, quia Christus lapis est angularis Iudeorum et gentium copulator, ipse caput Ecclesie, unus Dei et hominum mediator; os nostrum et caro nostra nuptiali commercio, consortio naturali, ipse unctus et ungens proximos uirtute et gratia spiritali.  Quod oleum siue nomen, longe lateque tam in Iudeis quam gentibus sic effudit, cum in eorum cordibus illius dilectio se diffudit: ut primo in Iudeis Christum apostoli ueraciter faterentur, in gentibus consequenter multi eodem chrismate linirentur. Requisiti quippe apostoli quem Filium hominis homines dicant esse, responderunt non omnium uerbum uel sententiam unam esse, et super hoc ad extremum eorum sensu diligentius requisito, tam pro se quam pro ceteris, Petrus sermone retulit erudito: »Tu es Christus. At ille: Beatus, ait, Simon Bar-Iona, quia caro et sanguis non reuelauit tibi, sed Pater meus qui in celis est .« Postquam autem hoc oleum siue nomen fluxit misericorditer in Iudea, eiusdem effusionem excepit  etiam Idumea: et in ea calceamentum suum Christus adueniens sic extendit, ut amicos redderet, quos alienos erroris merito deprehendit. Qui cum exciperent nomen tantum fixa fide, spe procul dubio non inani, ab eodem Christo dicti sunt generaliter Christiani, et quisquis in catalogo fidelium dignus exstitit contineri, sicut esse Christianus, sic nomine uoluit et censeri. Recte ergo nomen hoc non infusum, sed effusum potius appellatur, eo quod non Iudeo tantum, non Greco specialiter assignatur; sed cum illi primum huius fide nominis glorientur, remotiores quoque ab eadem exclusi gloria non habentur. In omnem enim terram huius nominis sonus iuit , et ad fines orbis terre eius effusio pertransiuit, tam remotis quam proximis  impertiens beneficium salutare, qui tamen dilexerunt fidem operibus adornare. Nam quicunque fideles ab ortu ad occasum, ab aquilone usque ad meridiem sunt diffusi, nomine Christiano uel Christi oleo sunt perfusi, nec est ab aliquibus, terra, mari uel spatio quolibet interclusum, sed ad omnes, quibus Deus misereri uoluit, est effusum.



CAPUT XI.

Oleum effusum nomen tuum. Nomen Sponsi, Deus est. Cuiusmodi nomen Pater filio creditur infudisse, cum eum cequalem, ceternum sibi dicitur genuisse, cum ingenitus genitum dedit naturaliter Deum esse, et huic dationi non nisi Deum uoluit interesse.  Nam sicut quidquid Deus est, ita quidquid substantialiter ductum est ab illo, huic plenius est infusum, non principio, non fine, non loco, non tempore quispiam est exclusum; et a quo esse habet, ab eo sibi essentialiter est concessum, quod omni creature est naturaliter inaccessum. Ipse autem qui Deus est, suum quodammodo, tanquam oleum, nomen fudit, cum angelos recens factos ignorantie nubilo non confundit, sed a quo facti essent, largiente ipso qui fecerat, perceperunt, et Patrem simul et Filium Deum esse unum inseparabiliter acceperunt. Nec solum in celestibus fusio hec angelos erudiuit, sed in terram quoque ad homines eadem eruditio pertransiuit, Iudeamque insigniuit notitie diuine certitudo, et in Isrel est  accepta huius tam preclari nominis magnitudo . »Adorate, inquit, eum, omnes angeli eius; audiuit et letata est Sion .« Quem in celo angeli Deum et Dominum uenerantur, eiusdem et in terra ciues Sion audito nomine gratulantur, et in illo populo celebratur Dei nomen, oleum uiget fusum, etsi adhuc inter gentes ampliore gratia non effusum. Cum uero diu desiderata uenit temporis plenitudo, qua diuini consilii nobis innotuit altitudo, missus a Patre Filius, in uirgine, et ex uirgine uoluit humanari, et sic nomen quod Deus est, tam in gentibus, quam Iudeis plenius diuulgari. »Sciant, inquit, gentes, quia nomen tibi Deus .« »Et adorabunt,  inquit, eum omnes reges; omnes gentes seruient ei .« Cui ei? Adiungit: »Ante solem permanet nomen eius .« Que utilitas in hoc nomine? »Et benedicentur in ipso omnes tribus terre .« Quod est nomen istud? »Benedictus Dominus Deus Isrel ; et benedictum nomen maiestatis eius. Nomen humilitatis eius, Homo est; nomen uero maiestatis, Deus est .« De quo Apostolus: »Qui est super omnia Deus benedictus in secula .« Deus iste manens in sinu Patris et lucem habitans inaccessam, ab illo, uel cum illo equalitatem habens, tam angelis quam hominibus inconcessam, ante partum, 119 uirginis suum inter paucos uoluit nomen fundi, post partum uero ampliore impetu passim  omnibus iam effundi. Quem enim absconditum nationes gentium nesciebant, pauci uero Iudeorum docti Spiritu utcunque sentiebant, postquam in fine temporum utero uirginis est infusus, per uicos et plateas in aque similitudinem est effusus. »Sicut aqua, inquit, effusus sum; et dispersa sunt omnia ossa mea .« Instar aque ad communem omnium notitiam se effudit, cum in nostris cordibus eius caritas se diffudit, cum suorum dona carismatum dispersit, dedit pauperibus, cum eum qui confirmat, angelorum panem, dedit hominibus. Quem ergo Isaias longe supra dicit absconditum, effuso tanquam oleo iam uidemus cunctis expositum: expositum quidem ut sanatiuum egrotis oleum superfundat, absconditum ut sanatos in faciei  sue abscondito nos abscondat. »uere, inquit, tu es Deus absconditus . Deus Isrel Saluator. Absconditus est, cum in sinu Patris ab humano longe intuitu se recondit, expositus uero, cum ex utero matris in salutem Isrel se effundit. Absconditus, cum in Deo Deus nobis faciem suam uelat; expositus, cum uenisse ut suum saluet populum se reuelat. In absconditum semper angeli ardent prospicere, effusum et expositum iam homines amant diligere, et quos corruptiui fasce corporis aggrauatos nondum optabilis tenet absconsio, iam feruentes spiritu hec olei reddit effusio. Quodpropter uirgo cum dixisset: Oleum effusum nomen tuum, subiunxit: Ideo, etc.



CAPUT XII.

 Ideo adolescentule dilexerunt te. Quia, inquit, nomen tuum tanquam oleum effudisti, dum procedentem e thalamo non solum te hominem, sed et Deum esse ueraciter docuisti: hanc doctrinam Dei docibiles nequaquam neglexerunt, sed quem prius nescierant, te innouato spiritu dilexerunt. Quos non errore, sed prudenter adolescentulas nominauit, in quo affectuosam diligentium teneritudinem designauit, quia hec etas et amat tenerius, et se ornat curiosius, et satagit frequentius, uaga oculis, discursibus inquieta, stare sibi nesciens, dum est eius auiditas inexpleta. Quos ergo non deformat situs noxie uetustatis, internam quorum faciem non exarat ruga pristine prauitatis, quorum oculus non caligat, non dens labitur, uox querula non  raucescit, gressus non labat tremulus, spina senio non curuescit, sed huiusmodi positis calor uiget, uigor animi iuuenescit; ii profecto ad amandum uehementius inardescunt, moram ferunt grauius, deficiunt suauius, gratius elanguescunt. Denique adolescentule dum uoti finem desiderant obtinere, eis quos diligunt student curiosius complacere, et ut sese reddant illorum conspectui gratiores, nituntur summa cura, summo studio uideri pulchriores. Dantes ergo uel conseruande, uel acquirende operam speciei, apposito sibi speculo statum sue considerant faciei, et adgaudentes bonis que sibi adesse perpendunt ex natura, quod illa minus contulit, uigili supplent cura. Quo autem pulchriores sese  obtulerint ad placendum, eo placitiores redduntur ad gignendum, quia que in oculis sponsorum ampliori pulchritudine iucundantur, gratius ab eisdem munerantur osculo, complexu fecundantur. Una qualium manu speculum sollicita apprehendens, et qualis sit, in eo diligentius deprehendens; genuit, quia corpus quod corrumpitur anime speciem decolorat, et terrena inhabitatio grauare sensum multis deditum elaborat . Quem pressum, sed forte non oppressum, ut restituat tam iustitie quam saluti, castigat corpus suum et digne subiicit seruituti ; amoris intuitu non periculum non mortem refugit sustinere, tergit quidquid maculosum sponso existimat displicere; frontem uult esse candidam, genas teneras subrubere, labia uerecundiam,  uerba modestiam redolere: totam prorsus faciem noua gratia relucere, ut ei digne placeat cui uult se probabilem exhibere. Cum uero probabilem se et amabilem exhibuit tersa fronte, facie tam iucunda, laboris huius et amoris merito non mansit infecunda: sed fecundante spiritu, aluo concipiens genitali, sponso genuit filios uerbo et opere spiritali. Quibus et ait: »Filioli mei, quos iterum parturio donec formetur Christus in uobis .« Et illud: »In Christo Iesu per Euangelium ego uos genui .« Altera quedam adolescentula cum ferueret, et in ipso feruore fixam et stabilem manere se sponderet, infirmitati sue digno satis iudicio non intenta, rudis adhuc et insufficiens paulo fidentior est inuenta: »Domine,  inquit Petrus, tecum paratus sum et in carcerem et in mortem ire .« Et ille, cuius erat, sicut cetera, sic et ipsum Petrum melius nosse, sciens illum uelle quidem quod dixerat, sed non posse: »Dico tibi, ait, Petre, non cantabit hodie gallus donec ter abneges me nosse .« Et quoniam ad defectum penitus deueniret negatio diffidentis, si non manum supponeret potens gratia miserentis; uolens Petrum non solum a lapsu temerario resilire, sed confirmatum postea spiritales filios parturire: »Ego, ait, rogaui pro te, ut non deficiat fides tua, et tu 120 aliquando conuersus confirma fratres tuos .« Infra quidem diuine respectu misericordie uisitatus, et spiritus insufflati ampliori munere roboratus, ad diligendum  fortius, ad persistendum firmius idem ipse Petrus incanduit; et amoris merito fortioris ab ipso sponso audire promeruit: »Simon Ioannis, diligis me plus his? Pasce oues meas .« Apostoli ergo, uirique apostolici non immerito adolescentule nominantur, que in hoc dramate comitari Sponsam uirginem predicantur, quas reddit adolescentulas, non dierum paucitas, non etatis, sed fides feruentior, amor impatiens, indulte gratia nouitatis. Pulso enim errore qui dispersus late fuerat in Iudea, predicantibus Phariseis quia Christum non produceret Galilea; et quia iuxta ipsos credi nullatenus dignum esset, ut fabri filius frater Iacobi Christus esset , qui magis apud ipsos non de bono opere, sed de blasphemia lapides  merebatur , et quia cum esset homo, Deum se usurpatorie fatebatur; pulso, inquam, hoc errore, adolescentulis fidei nouitas est collata, et quam sponsa prius secreto hauserat, ad apostolos deriuata. Mihi, ait Sponsa, nomen tuum Deus, tuum mihi oleum se infudit, cum ros tuus uellus meum, cum tua diuinitas me perfudit, cum in me totum Deum, uerbum Patris. Dei Filium introspexi, et ipsa tota plena affectu plenario te dilexi. Me autem repleta, ad eas que iuxta sunt oleum hoc refusum, et ut capi ualeat, adolescentulis est effusum; et quod infusum mihi, cum non possent capere, neglexerunt, effusum sibi feruente spiritu dilexerunt. Nulli quippe eamdem uirginem familiarius sunt secuti,  uel ea mediante sponsi notitiam plenius assecuti, quam apostoli qui ante et post Christi passionem cum ea diutius conuersati, ab ipsa frequentius audierunt uerbi mysterium incarnati. Ii »omnes, inquit, perseuerantes erant unanimiter in oratione cum Maria matre Iesu .« Unus quorum pre ceteris eiusdem uirginis curam egit, et ex mandato Christi in illius obsequium sedule se redegit; eique ut matri filius obsequentem diligentiam impertiuit, et in sua recepte prouisoris ministerio deseruiuit. Ipsa uero cum Ioanne uel ceteris tanto tempore conuersata, quis penset quo affectu eosdem fuerit amplexata, qua eos cura studuerit, que prius et perfectius nouerat edocere, et mirandum tam conceptus quam partus sui ordinem frequentius et inculcatius  recensere? Que enim in se alto et ineffabili consilio completa peruidebat, non assistentibus sibi, non huiusmodi adolescentulis inuidebat; sed in earum auribus gaudebat illorum frequenter reminisci, uolens eas pariter indulte sibi gratie participium adipisci. Proinde cum dixisset: Ideo adolescentule dilexerunt te, addidit: Trahe me, etc.



CAPUT XIII.

Trahe me; post te curremus in odore unguentorum tuorum. Cum ad tantam uirgo excellentiam euehatur, ut dono gratie ad Sponsi osculum prouehatur, ex hoc quidem letitiam et spiritalem fiduciam sibi sumit, de suis tamen uiribus quidpiam non presumit. Sicut enim uelle bonum, suo merito non concepit, sic illud perficere, nisi ab alio, non accepit:  et a quo totum habet quidquid utile et expetibile sibi nouit, ab ipso trahi postulat post ipsum, cuius obsequio se deuouit. Non est quippe, nec intendit sic esse agilis, ut precurrat, ad hoc nitens solummodo, et hoc sibi sufficere iudicans, ut postcurrat; ad quod ipsum suo ipsius iudicio non preualet nisi tracta, nisi fasce infirmitatis proprie non retracta; nisi in ea que ante sunt suaui Spiritu gratie sit impacta, et ad ea que retro flante nequam Spiritu non redacta. Ab ipso igitur post ipsum trahi postulat non inuita, sed carnis adhuc corruptibilis compede prepedita, cuius etsi fortitudo iam forte prompto in spiritu satis firma, caro tamen naturali quadam grauedine aliquantulum est infirma. Eum  ergo quem diligit, sequi spiritus promptus ardet, optans summopere ut eum caro iusto amplius non retardet, sed sicut Deo amat spiritus uirginis adherere, sic ab eodem spiritu nichil iniurium caro ualeat extorquere. Nonnullos enim uoluntas promptior ad fortiora prouocat et attolit, sed eosdem infirmitas carnalis reuocat et emollit; eosque mollitie graui uel precipitat in defectum, uel saltem prouehi nequaquam patitur ad perfectum. Cuiusmodi miseros quos miseria nexu retrahit molliore, quid nisi necesse est trahi et attrahi spiritu fortiore, ut pressa et oppressa mollitie nequiter retrahentis, tandem preualeat manus miserans attrahentis? »Ideo, inquit, attraxi te miserans « Est et ille tractus non quo iam caro cogitur  obedire, sed qui potius inuenitur ipsum spiritum delinire; tractus, inquam, longe suauior interne cuiusdam uoluptatis, cum spiritus delectatur gustu et amore gustate ueritatis. Cuius loco sponsa mater grato desiderio uult teneri, eoque ad ea que spiritui sapiant, suauiter promoueri; et ab eorum suauitate nullis temporalium inquietationibus absterreri, sed tota a serena facie eius quem diligit, absorberi. Cuiusmodi facies si amanti uel ad modicum ostendatur, si 121 ostense recto iudicio defecatior oculus intendatur, ostendens et intendens, tante dilectionis uinculo colligitur, ut diligens ad dilectum nexu indissolubili pertrahatur. Trahatur, inquam, non uiolentia, non molestia, non timore, non tracti uel trahentis odio, sed amore; tractu illo, quo  alumnus trahitur post nutricem, quo uel patrem filius, uel filia sequitur genitricem, imo tractu quo diligens in dilectum, eo gratius, quo suauius defetiscit, dum obtinere desiderat, et desiderare insatiabiliter concupiscit. De quo per Osee: »Traham, inquit, eos in uinculis caritatis .« Et tractus respondet: »Adhesit anima mea post te .« Sic nostra uirgo trahi optat et postulat post dilectum, ut scilicet diligendi et sequendi ille sua gratia det effectum: et affectuoso amore post sponsum sponsa, mater post filium incandescat, et non carni caro, sed Deo anima fortius adherescat. Sicut enim grauari se cuiusdam mortis recolit detrimento, cuius olim adheserat infelix anima pauimento; sic ista, quia post osculum  Sponsi non diligit nisi uitam, post ipsum per quem uiuat trahi se desiderat non inuitam, sed affectu alacrem, feruentem spiritu, meritis expeditam. Et quoniam sic tracta, sic adiuta non expedit ut moretur, nimirum trahentem claudo ista uestigio non sequetur, sed prompto gradu, passu agili, pede concito cursitabit, et ad eum, cui suspirat, expedito itinere festinabit. Curremus, ait, in odore unguentorum tuorum. Pluraliter dicit: Curremus; cum singulariter premiserit: Trahe me. Si me ad te traxeris affectu et gratia speciali, ut me gratam efficias et beatam osculo nuptiali, ut et mundes et fecundes sponsam spiritu principali, ut nouo et inexperto genere partu gaudeam uirginali; si me, ait,  sic traxeris, iam non sola ego munere spiritali, sed mecum adolescentule gaudebunt quodam beneficio generali, ut me scilicet precurrentem pro suo modulo deuotius imitentur, et post te, quem diligunt, mecum una currere predicentur. Itaque me primam, me precipuam dona osculo, trahe uinculo caritatis, da scire, da sentire mihi ampliorem tue gratiam bonitatis; et hoc non mihi tantum proderit, nec inueniar sola currere, sed curremus, omnesque diligentes, etsi non cursu pari ad te pariter ueniemus. Exemplo quidem et merito uirginis que prius inuenitur et perfectius cucurrisse, apostoli et eorum successores credunt se gratiam inuenisse: qui exuta uelut tunica rugose uetustatis, iuuenescunt ut aquila, non plumis, sed moribus  innouatis. uirgo tracta et attracta est loro quodam ceteris inconcesso, quo Sponso et Auctori adhesit corde penitus indefesso; sursum ducta et euecta, sancto Spiritu tam fortiter, tam suauiter obumbrante, ut Deum concipiat natura ius inolitum relegante. Qui uero concipitur, ipse est cuius uelociter sermo currit, qui saliens in montibus, colles transiliens ut gigas ceteris antecurrit , ad quem sequendum uirgo trahi necessario se perpendit, quem non nisi natiua tarditate posita comprehendit. Quis autem uel inuenitur paratior ad trahendum, uel agilior redditur ad currendum, quam uirgo, cuius caro a peccati est prorsus onere leuigata, tractuque leuigante Deo trahenti mirabiliter adunata? Sic uero tracta uirgo, quod nulli alteri  nouit datum, iam currit, iam proficit, iam tendit festinatius ad optatum: docens et ducens feruentes adolescentulas ad perfectum, licet nulla quantumuis agilis parem ueniat ad profectum. Ideo forte uirgo trahi se singulariter postulauit, cursuram uero non solam, sed una cum ceteris affirmauit, quia ipsam specialiter eligendo in Matrem Dei Filius ad se traxit, sed ipsa sibi sola fructum huius operis non contraxit. Ex eo enim quod ad prerogatiuam matris est singulariter sublimata, sequentibus adolescentulis non parua utilitas est collata; dum eamdem imitari digne uirginem studuerunt, et ad diligendum sponsum pro suo queque modulo cucurrerunt. »Currebant, inquit, duo simul, sed Ioannes precucurrit citius Petro .« Et alius:  »Sic curro, ait, non quasi in incertum .« Curremus, inquiunt, in odore unguentorum tuorum. Odor unguentorum, suauitas spiritualium est donorum, quam cum electi quique sagaci perceperint odoratu, non eam ceteris inuidentes, sed gaudentes potius comitatu; ad eam, uel magis in eam festinant cursu alacri deuenire, moram non ferentes, et uix differentes quod presenserint inuenire. Nostis canibus naturaliter conuenire, ut quod etiam oculis non uident, concedantur naribus presentire, et si usu uenatorio digne fuerint instituti, discurrunt, festinant, latrant, clamitant, donec fuerint assecuti, qualibus Paulus dicit: »Sic currite ut comprehendatis .« Quod si quis nare sagacior unctum quid senserit uel unguentum, tanta auiditate  hausti odoris sequitur blandimentum, ut ab eo non promissiones, non mine, non mors denique reuocet neque uita, cuncta pro damno reputet, ut solum lucrifaciat concupita. Quanta uero pensatis in sua ipsorum plenitudine sunt unguenta, ubi claue et conclaui sub manu pigmentarii sunt detenta; que antequam a remotis presentialiter et plenarie sint inuenta, eorum corda reddunt sua odoris dulcedine sic attenta? Quanta illorum plenitudo reficit iam presentes, quorum odor foris manans in tantum efficit haurientes, ut pedum basibus solidatis non solum uenientes, sed graui more 122 odio faciat et currentes? Quis nobis procul positis sentire donet uel ad modicum hunc odorem? quis pedibus infirmatis,  quis debilitatis genibus gressum tribuat fortiorem, ut miserente gratia quandoque inueniamur etiam nos currentes, uel saltem pedetentim a longe sequamur adolescentulas precurrentes? Felices ille quibus suum consortium Sponsa mater innuit se daturam, cum quibus in odore unguentorum asserit se cursuram; que sic reuera cum eisdem currit adolescentulis, ut precurrat; eisque foris adhuc manentibus ipsa celerius et familiarius introcurrat, quod innuens subiungit:



CAPUT XIu.

Introduxit me rex in cellaria sua. Que paulo ante petierat ut ab eo, quem diligit, traheretur, iam tractam et introductam in illius cellaria se fatetur, inuentamque gratiam non abscondit inuidia, non  obscuro silentio dehonestat, sed in laudem Sponsi et gloriam adolescentulis manifestat. Quia enim ampliori flagrans desiderio, meritis amplioribus hec refulsit, Sponsus eam uelut raptim in suum secretarium introduxit; introducte ostendit miram spiritualium ubertatem, unguentorum presentiam, promissorum munerum ueritatem. Quo ingressa et intuens apothecas incomparabiles Salomonis, obstupuit, et quasi diriguit noue gratia uisionis; et non habens ultra spiritum, nec se ualens pre gaudio continere, recurrit foras nuntians beneficium quod meruerat obtinere. uos, ait, quibus iam diuina gratia contulit ut curratis, uidete ne mora uel labore defectum reprehensibilem incurratis, sed constanter et fortiter ad opes currite non incertas, ignotas  forte uobis, sed mihi non penitus inexpertas; qui autem me in suam plenitudinem introduxit, et uos adhuc ad optatum, eo, quod ipse nouit consilio, non perduxit; uult quidem uos bonis meis presentibus ad gaudere, et exemplo mei certiorem uestrorum fiduciam uos habere, quem Sponsa in presenti non sponsum, non dilectum, sed Regem uoluit nominare, uolens, ut arbitror, potestatem Sponsi regiam designare: opes, diuitias, omnem rerum plenitudinem commendare; qua regum pre ceteris inueniuntur cellaria redundare. Porro quod potens sit, nullus potest recte sapiens dubitare, cum Scriptura ueridica multis inueniatur testimoniis affirmare, quia et potentes non abiicit cum et ipse potens  sit , et: »Omnia quecunque uoluit, fecit ,« et subest ei posse cum uoluerit ; quod autem sit diues, Apostolus ait: »Qui diues est etc., ,« et Euangelium: »Homo quidam erat diues, qui habebat uillicum ;« haud dubium quin Deum significans. Denique quis ditior Domino, cuius »est terra et plenitudo eius, orbis terrarum, et qui habitant in eo? « Sponsus ergo uirginis non incongrue Rex uocatur, quo nomine eius et potentia et abundantia commendatur, qui etiam non cellarium, sed habere cellaria memoratur, ut eius longe maior esse copia doceatur, quia enim in cellariis quam in cellario plura certum est contineri, et multis multa, diuersa diuersis copiis adimpleri; in  multa potius quam in unum uirgo se perhibet introductam, innuens se absconditos sapientie et scientie thesauros assecutam. In quibus non spiritum huius mundi, sed Spiritum qui ex Deo est , accipere promeretur, ut que a Deo donata sunt ei, sciat; et sciens ueneretur, ut cum in se uerbum Dei uideat, et diligat factum carnem, sensum tamen Christi habens, eum iam non nouerit iuxta carnem. . Porro diuine sapientie occulta ceteris et incerta, dono incomparabili, modo ineffabili uirgini fiunt certa, gaudetque se in secretorum illud sanctuarium introduci, ad quod non cum ea pari passu, sed post eam gaudent cetere uirgines se adduci. Illa prius, illa perfectius et accepit angelum nuntiantem, et iuxta uerbum eius, sensit  Spiritum obumbrantem: nouit se in conceptu non culpam, non coitum pertulisse, non iuxta Eue legem in partu gemitum protulisse. Nouit eum quem fouet, quem complectitur iuxta naturalem indigentiam paruulorum, uitam esse et uitalem alimoniam angelorum, quem continet in gremio, quem lactat ubere suo matris, Deum esse ab eterno in sinu abscondito Dei Patris: nouit se nouitate mirabili Dei et hominis genitricem, nutritoris et auctoris sui et omnium, se nutricem. Hec sunt forte cellaria in que Sponsus Matrem uirginem introduxit, que nisi sapiens Architectus manu propria non construxit, que construens, tanta repleuit copia pigmentorum, ut ad cursum excitet tardos quosque odor uelut suauissimus unguentorum. Unum quasi cellarium  est, quo descendit in hominem diuinitas non consumpta, aliud cellarium quo in Deum humanitas est assumpta, que duo scilicet uerbum et caro, sic ad inuicem miro quodam opere sunt coniuncta, ut in Christo et sint diuersa naturaliter, et personaliter non disiuncta, quorum alterum si quis sine altero intelligere et suscipere uideatur, si Christum uel hominem sine Deo, uel Deum sine homine fateatur, unum tanquam cellarium regis uisus est introire, 123 ab altero autem uel ignorantia, uel contumacia resilire. Ceterum Maria uirgo non alterum tantum, sed utrumque pariter est ingressa, que ipsum quem genuit, Deum simul et hominem est professa, super quem eo deuotius quo et certius est innixa, tenens memoriter, et memorans suauiter,  que, quem, quomodo sit enixa. Enixa est enim non solum hominem, sed et Deum, mira cuius humanitas, et humanata diuinitas introducte quidem uirgini deoperta, sed tempore aliquanto ipsis adolescentulis est operta, que currentes in odore post ipsam matrem et uirginem adducentur, et in ipsa cellaria, cum tempus et merita conuenerint, inducentur. Cum quibus inducendis uirgo se perhibet gauisuram, innuens se per illas augmentum gaudii percepturam, quoniam que apud se de percepto est munere iam secura, cum et ille perceperint, pro eis est ampliori gaudio fruitura. Hoc est quod addit: Exsultabimus, etc.



CAPUT Xu.


Exsultabimus et letabimur in te, memores uberum tuorum super uinum. Conuersa uel magis reuersa ad adolescentulas, suum illis gaudium nuntiauit, quo nuntio eas ad currendum constantius inuitauit: eoque breuiter expleto, mox ad sponsum tam uerbum quam faciem reuocauit, quia loqui ad illum, quam de illo dulcius iudicauit. Amans quisque tenerius, cum de eo quem diligit libenter ceteris colloquatur, gratius multo habet ad ipsum loqui, si forte optio concedatur: et de ipso loquens, ipsum diligit auditoribus commendare, ad ipsum loquens, suam ipsius gaudet gratiam degustare. Sponsa itaque de Sponso loquens, propter ipsas facere adolescentulas id uidetur, ut scilicet eas ad diligendum eum quem diligit  exhortetur, quia tantus eius amor emulam uel pellicem non ueretur, nec damnum suum putat, si ad amandum illum queuis altera prouocetur. Imo uero suum gaudium quod in dilecto diligens uult habere, maius putat effici, si contingat et alias eius participium obtinere: et proinde ad Sponsum cito se referens, cum quo gratum habet frequentius fabulari, non de suo solius, sed de illarum secum profectu asserit se letari. Exsultabimus, inquit, et letabimur in te. Non sufficit amanti uno uerbo suum gaudium predicare, sed duplicat, ut duplicans illius abundantiam possit expressius intimare, ad quod intimandum, etsi eadem uel similia uerba uelut diutius explicare, non tamen quantum sentit, digne poterit explicare. uel forte in eo quod dicit: Exsultabimus,  gaudium signat quod interius non abscondit, quod foras potius uoce uel quouis opere sic effundit, ut oculis intuentium amoris species ostendatur, ut qui digne attenderit, ad amorem pariter accendatur. »Iustitiam tuam, inquit, non abscondi in corde meo, ueritatem et salutare tuum dixi .« uerum quia simulator quisque nonnunquam facit plurima siue dicit, quorum cum sit bona species, tamen interiora conscientia contradicit, addit uirgo: Et letabimur in te; illud signans gaudium quod teste Deo in cordis abscondito delitescit, cum iuxta quod foris ostenditur, cor interius hilarescit. Quod propheta uno uidetur uersiculo designare, et in eo distinctius uelut singula singulis assignare: eam dicens  letitiam, que in abscondito continetur, exsultationem uero, que indiciis exterioribus exhibetur. »Propter hoc, ait, letatum est cor meum, et exsultaui sub lingua mea .« Et alibi: »Letetur cor querentium Dominum .« Et illud: »Libera me de sanguinibus, Deus, Deus salutis mee: et exsultabit lingua mea iustitiam tuam .« Ex his locis colligitur, inter letari et exsultare hec esse differentia, ut letari sit cordis, exsultare sit operis, quia et affectu et effectu ei debet iustus quilibet adgaudere, a quo sperat et presentem gratiam, et futuram gloriam obtinere. Quamuis exsultatio, cordi aliquando etiam assignetur, et non letari solum, sed exsultare quis in abscondito predicetur, ut exsultatio nichil aut parum differre a letitia uideatur,  cum sicut illa, sic ista esse interior asseratur. »Ad ipsum, inquit, ore meo clamaui: et exsultaui sub lingua mea .« Sub lingua, dicit in corde, sicut infra in hoc Cantico: »Mel et lac sub lingua tua.« Et Anna in suo Cantico: »Exsultauit cor meum in Domino .« Et hec ipsa uirgo Maria in suo: »Exsultauit Spiritus meus in Desalutari meo .« Quod ergo dicit: Exsultabimus et letabimur, geminato uerbo cumulatum gaudium signat, quod intelligit tam se quam adolescentulas percepturas, et dono gratie largioris tam de futuris quam de presentibus gauisuras. Pietati enim, que introduci in cellaria predicta promeretur, cellariorum Auctor uite que nunc est et future gaudium pollicetur ; et promissorum dato,  in re, presentia; in spe, bona sequentia iam largitur, quibus tersa tristitie nebula cor querentium Dominum delinitur. Porro in presenti scientiam prouehit, conscientiam reficit et serenat, in futuro utramque ab omni tam caligine quam inquietudine penitus alienat: et illa res, 124 et ista spes monet diligere, currere dat ad ipsum, currentem non deficere, sed magis proficere donec perueniat in idipsum. Proinde Sponsa dicens: Exsultabimus et letabimur, subiungit: in te; ut cum, siue de presentibus, siue de bonis sequentibus exsultatio uel letitia nobis detur, non in se quisquam nostrum, sed in Domino glorietur; oblitusque sui, cui ex se nisi mors et tristitia non habetur, illius a quo uita, et, ut dicam melius, qui est uita affectu tenero memoretur. Memores,  inquit, uberum tuorum super uinum. Tuis, ait, uberibus lactas, nutris, reficis sitientes, dum donas, dum sustentas gratis muneribus diligentes: dum eos qui diligunt tuam gratiam se adeptos, profectu desiderabili fieri das perfectos. Qui relegata substantia et abiecto sacculo proprie prauitatis, gaudent retributione centupla uoluntarie paupertatis: presentique beneficio et sinistri uberis lacte redditi fortiores, dextri iam dono uberis fiunt de percipiendo eterne uite premio certiores. Cuiusmodi ubera super uinum sunt, id est uino meliora, quia presens perfectio et future promissio iustis utilius et gratius offeruntur, quam tribulatio et angustia que malis quibuslibet inferuntur, qui et in presentiarum lesa conscientia cruciantur, et in futuro penam irremediabilem prestolantur.  »Tribulatio, inquit Paulus, et angustia in omnem animam hominis operantis malum .« Et Ieremias: »Duplici, ait, contritione contere eos, Domine .« Hoc uinum felle durius, gustus amarissimi uel saporis, hunc calicem mortiferum ire Domini uel furoris, perditi quique bibunt, uite merito nequioris, qui Sponsi ubera non attingunt plena gratie et alimonie gratioris. »Bibisti, ait Isaias, de manu Domini calicem ire eius, usque ad fundum calicis bibisti, et potasti usque ad feces .« Et exponens quis iste sit calix, ait infra: »Duo sunt que occurrerunt tibi, uastitas et contritio, et fames et gladius .« Hoc uino uel calice Sponsi longe sunt ubera meliora, que promittunt  uel exhibent tam Sponse quam adolescentulis gratiora, quas ab ira et furore, quas a graui iudicio manu misericordie longefacit, quarum desiderio et presens perfectio, et sequens retributio satisfacit. uel memores erimus super uinum, id est amplius memores erimus uberum quam uini. uinum uocat, ut uidetur, uite huius transitoriam passionem, que suspirantibus ab eterna infert molestie non mediocris lesionem, dum corpus quod corrumpitur et inhabitatio necessaria terrenorum aggrauat animam, sensum deprimit fasce cogitatuum plurimorum. Cuiusmodi aggrauatio etsi iusto cuiuis peremptoria est uel purgatoria uitiorum, quando eum quem diligit Deus urit et castigat graui, sed utili cauterio flagellorum, tamen quia pungit, et gustantis in palato  huiusmodi poculum amarescit, uult eum longe fieri quisquis haurire celestia suauius inardescit. De quo Propheta regius: »Potasti nos, ait, uino compunctionis .« Penarum austeritas, cuius expers et immunis non pauper, non ditior inuenitur, quando etiam eam graui lege infans quoque diei unius experitur; molesta est punctio et potio congrua medicine, inferens odiosam, sed plane fructuosam, amaritudinem discipline, quam suo solius respectu sapiens quisque respuit diligenter, fructus uero sequentis intuitu sufferendam iudicat patienter. Cuius etsi eum presens cegit experientia reminisci, monet tamen fructus perfectior et spes suauior obliuisci: gratiusque memoratur bonorum spiritualium et salutis diutius permansure, quam amare potionis et  compunctionis citius transiture. Cuius gratia non omnibus, sed paucis admodum uidetur attribui, quorum pes inuenitur supra petram digne constitui; ut firmiter stabilitum ad superna subuehat inflexibilis rectitudo, et merito rectitudinis suscipiat peramplior et perfectior certitudo. Ideo sequitur: Recti, etc.



CAPUT XuI.

Recti diligunt te. Qui enim ad infima curuato genu, flexo poplite non descendit, sed ad summa et ardua feruenti desiderio se suspendit, qui non iuxta monita malignorum spirituum incuruatur, ut illis transeundi per eum optata facilitas prebeatur, is profecto rectus est, et odisse quod respuit, iudicatur, et abhorrens prohibita, prohibitorem diligere comprobatur.  Denique habetis: »Qui diligitis Dominum, odite malum .« Odit malum, qui ad illud cordis hauritorium non inclinat, qui eius in profundum, uel in terram oculos non declinat ; non equo ferens animo eum qui de uite huius sterquilinio fumum fetidum euaporat, qui thure nares afficit, cecat oculos, internam faciem decolorat. Mali autem odio  meliora et saluti congrua diligens, cor, manus, oculos sursum tendit; et non solum pressus et oppressus fasce nequam ad infima non curuescit, sed erectus ad superna toto eis desiderio inseparabiliter adherescit. Que quia stant et ad 125 standum inflexa rectitudine diriguntur, rectos constat fieri, qui ad illa proficientibus meritis eriguntur;  et sicut idolis uel simulacris gentium similantur eadem facientes , sic celestibus conformantur, eorum rectitudini coherentes. Celestia uero, que et celum, uel celi non incongrue nominantur, que domus uel habitatio, locus, sedes, solium, Domino preparantur: ipsum reuera Dominum, et sessorem affectuosis desideriis amplexantur, nec possunt non diligere quem in se principari fortiter, regnare suauiter contemplantur. »Pater, inquit, noster qui es in celis .« Et: »Dilexi, ait, decorem domus tue, et locum habitationis glorie tue .« Et: »Celi enarrant gloriam Dei .« Et: »Dominus in celo sedes eius .« Et: »Celum sedes mea .« Et multa huiusmodi reperietis,  que in celo uel celis Deum asserunt residere, sedi, loco, domui grata beneuolentia presidere: sedisque et sedentis non fit aliter mutua gratitudo, quam si donante gratia conueniat rectitudini rectitudo. Rectus enim Deus sibi similes uult habere, nec nisi ab his diligi qui amant eius rectitudini coherere, quos non nisi dilectio eidem rectitudini coherentes, nec nisi rectitudo ueraciter efficit diligentes. Quod uirgo Mater sentiens: Recti, ait, diligunt te, quia qui suam intentionem carnis desiderio non peruertunt, sed ad eum qui summe bonus est, corde uoluntario se conuertunt; uiam rectam, uiam eos regiam constat proficisci, proficientes recte Bonum quem desiderant adipisci. Denique: »Bonus Isrel Deus his qui recto sunt corde .« Sequentes quippe serpentinos anfractus et tortuose Meandros prauitatis, non gustant quam suauis, quam iucunda sit diuine regula bonitatis, quia ei que bona, que iusta, que summe est laudabilis rectitudo, non conuenit, non coheret malitie uel iniustitie tortitudo. At uero qui a terra uel terrenis horrore libero se suspendit, et que sursum sunt querens, ea magis erecto corde, quam manibus apprehendit; sentit quidem quia multa est et multum laudabilis magnitudo, magna eque et magnifice commendanda diuine dulcedinis multitudo, cuius suauitatem etsi fama percipit, sensu tamen intimo nequaquam experitur, nisi qui bono Deo cordis rectitudine similis inuenitur. Cuiusmodi rectitudinem  profectu congruo Dominus ordinare, et ad eam apostolos in Euangelio uidetur inuitare: uolens eos non solum ad appetendum eam effici promptiores, sed etiam de ipsius, que appetenda est, ordine certiores: »Sint lumbi, ait, uestri percincti, et lucerne ardentes in manibus uestris: et uos similes hominibus exspectantibus Dominum suum .« Prudens iste artifex discrete rectitudinis ordinans munimentum, primo uelut basim ponit, iacit operis fundamentum: base autem posita columne statuit firmamentum, capitellum superponit eiusdem rectitudinis ornamentum. In lumbis equidem uoluntas uel affectio intelligitur huius uite, carnis concupiscentia, uoluntatis acquisitio concupite: et ob hoc lumbos diuine censura  iustitie uult precingi, dum nos ab omnibus non solum que non licent, sed et que non expediunt uult restringi. Postponere autem noxia, et a concupiscibilibus abstinere, carnales appetitus ab effectu completorio prohibere, motus fluxos restringere forti cinctorio castitatis: basis quedam est solida, et initium sanctitatis. Quisquis enim appetit uiuendi rectitudinem obtinere, primo curet necesse est ab illicitis et inutilibus abstinere, ut cum basim posuerit continentie necessario precedentis, fiducialiter superponat onus machine subsequentis. Ideo forte illi qui duro pedum languore laborabat, qui ad portam templi sedens ab intreuntibus eleemosynam postulabat, Petrus motus misericordia, non pecunie contulit adiumentum, quia potens gratia,  non aurum Apostolo dederat, non argentum, sed potenti uerbo sanitatem claudis pedibus restaurauit, et ille basibus solidatis letus et exsiliens ambulauit . Et recte Petrus primo sanitatem pedibus impertiuit, et ille consequenter solidatis basibus ambulans exsiliuit, quia primo necesse est infirmitas ducatur ad defectum, et hac base posita surgat machina robustius ad profectum. Proinde cum dixisset in Euangelio: »Sint lumbi uestri precincti ,« subiunxit: »Et lucerne ardentes in manibus uestris .« Cum enim quis horrore debito abiecerit opera tenebrarum, iusto satis ordine sequitur accensio lucernarum, ut scilicet coram hominibus eius luceat sanctitudo, et ut columna ignis emineat morum et iustitie rectitudo.  Lucerna in manibus, signat in operibus claritatem, cum super basim continentie qua ab iis que non expediunt abstinetis, eminentiam operum, morum rectitudinem adhibetis, et ad modum columne inflexibilis stabiles studetis et immobiles permanere, et quibusque inferioribus uita et moribus preeminere. Quia uero non sufficit magnis operibus quempiam refulgere, nisi per hec intendat non hominibus, sed Domino complacere; addit: »Et uos similes hominibus exspectantibus Dominum suum .« Intentio uel exspectatio qua non mercedem transitoriam affectatis, sed cura peruigili uestrum desuper Dominum exspectatis, quoddam est predicte rectitudinis munimentum, et instar  capitelli columne commendabilis ornamentum. Nuda equidem et inconueniens est columna si non 126 capitello superposito decoretur, et insufficiens rectitudo, que exspectatione Domini non tenetur; qua uelut summitate omnia que sunt mundi superat et transcendit, et ad modum scale Iacob celos desuper apprehendit. Unde Paulus: »Nostra conuersatio in celis est, unde et saluatorem exspectamus .« Illic se Apostolus asserit conuersari, unde suum et omnium Saluatorem diligit prestolari, et quidquid rectum et stabile digno iudicio predicatur, hac prestolatione uelut quodam tectorio consummatur. Super quo Sponsa Mater longe plenius instituta, et profectu ampliore eamdem rectitudinem assecuta: Sponsum diligit,  eique casto commercio copulatur, experimento discens quia recte diligenti eius copula non negatur. Quia enim iuxta prophetam: Rectus Dominus Deus noster, et in eo iniquitas non habetur , grato nimirum uultu equitatem uirginis intuetur; et in ea pacatum satis regnum eius obtinet fortitudo, tante cuius equitati eius conuenit rectitudo. Ei quippe idem Propheta dicit: »uirga directionis uirga regni tui .« Ipsa etiam uirgo in Scripturis ob hoc uirga, ut arbitror, appellatur, cum sermone in eis mystico figuratur, ut uirge nomine intelligatur, non solum florida uirginis pulchritudo, sed et eius munda et fecunda nichilominus rectitudo. Nostis uirgam Aaron aridam die altero fronduisse , et fomentis naturalibus non  adiutam nuces nouitate mirabili protulisse: in qua nulli dubium quin rectitudo uirginis figuretur, que stupente natura, uirum nesciens, ad pariendum filium promouetur. Isaias quoque uirgam de radice Iesse intuens egressuram , nouit esse uirginem de stirpe Isai nascituram; eum uero qui de ipsa processu incomparabili flos ascendit, figurare quid melius, quam eius filium, non perpendit. In hoc ipso dramate angelici Spiritus admirantur, cum eamdem uirginem ascendere per desertum sicut fumi uirgulam speculantur ; eo scilicet quod deserens que infra sunt uirgo, in superiora liberius se extendat, retroque proposito terram calcans, celum desideriis apprehendat. Sed quia nisi lima et labore ad hanc rectitudinem non  uenitur, nec nisi per multas tribulationes in regnum Dei, ut Scriptura perhibet , introitur, uult uirgo adolescentulas molestiis presentibus non torreri, sed in pressura temporalium, consideratione spiritualium refoueri. Possent quidem moueri adolescentule, quod ea que uidetur ad Sponsi osculum iam perducta, et suo ipsius testimonio in cellaria regis est introducta: adhuc tamen laborat in pressuris, fasce misero fatigatur, et que uelut pulchram se iactitat, eius facies turpitudinis accusatur. Super quo eas uirgo sollicita uidetur preuenire, et, ut digne singula pensent, diligentius erudire, quia et apparens turpitudo cursu est celeri transitura, et statu indeflexa pulchritudo permanet secutura.



CAPUT XuII.


Nigra sum, sed formosa, filie Hierusalem, sicut tabernacula Cedar, sicut pellis Salomonis. Nigredo, que uirginis huius decorem turpat et inficit, uite est presentis aduersitas, que inuitam grauat et afficit, que gaudium Spiritus, pacis gratiam inchoate, perduci non permittit ad portum pulchritudinis consummate. Feruenti quidem Spiritu, et ad pacem continuam suspiranti, sponse sponsi intuitu ad perfectam pulchritudinem aspiranti occurrit timor, periculum, molestia noxie lesionis, tribulatio et angustia, dolor uiscerum, gladius passionis, qui eius faciei, quam nonnunquam spiritualis iucunditas, gratie lux perfundit, nubem tristitie, tenebrosam nigredinem superfundit. Nec ipsi enim uirgini pacem  dedit continuam, gaudium indeficiens, presens uita, sed doluit et gemuit, molestiis pluribus lacessita, et in suo dierum numero sic lapillos protulit albescentes, ut tamen inter illos non deessent plurimi nigrescentes. Denique ethnici cum dies suos tristes et prosperos distincte numerent et appendant, ut qui quibus preponderent certa scientia comprehendant, sicut lapillis candidis dierum seriem prosperorum, sic tristes et aduersos signant nigredine lapillorum. Nigra est igitur uirgo, cum sentit molestiis temporalibus se affligi, cum eum quem genuit uidet ab irrisoribus crucifigi; et quem nouit spiritibus angelicis auctorem et Dominum interesse, in sinu Dei Patris equali gloria Deum esse, in se et ex se carnem factum, potestati uidet persequentium  iam subesse, impugnatores multos, defensorem eius neminem presto esse. Nigra est Mater, cum suam carnem quam non uitio diligit, sed natura, in filio dure premi morte conspicit immatura, cum quidquid ille mali patitur iussu Patris, naturalis funde circuitu redundat miserabiliter in cor Matris. Nigra est sponsa, cum audit sponsum etiam postquam resurrexit a mortuis a contribulibus blasphemari, cum predicatores eius uidet apostolos flagellari, cum quidquid de illo uel ipsa nouit, uel eloquia sancta dicunt, 127 signum esse considerat, cui rebelles et increduli contradicunt. In quibus cunctis quis penset quo merore, quo tristitia eius animus contabescat, quibus rugis contrahatur, quo pallore facies emarcescat: cum eam que interius mentem grauat  et afficit mestitudo, plerumque uultus preferat, et ostendat carnis extera turpitudo? Quod asserens Salomon ait: »Spiritus tristis exsiccat ossa .« Tristitia igitur ossibus exsiccatis denigrat uirginem et deturpat, et gaudio longe facto, primum sibi locum preripit et usurpat, nec patitur presens forma gaudeat pulchriore, quam corpus quod corrumpitur fuco tenebrat nigriore. Nec mirum si nigram et deformem sponsa tristior se fatetur, cum in hoc non infructuose sponso quem diligit similetur, qui pro eo quod grauatur molestiis, dum carne corruptibili detinetur, non decorem, non speciem habere Scripture testimonio perhibetur. »Non est, inquit, ei species neque decor ,« et:  »uidimus eum, et non erat aspectus .« Cui autem non est decor, non species, niger intelligitur et deformis, ut non uirgo accusetur, si ei nigredine sit conformis, cum nigredo neutrius assignanda sit ignominie uel pudori, sed deformes eos reddat presens uiuendi status miserie deditus et labori. A quibus sufferendis liberum esse Christus se noluit, sed sicut ceteris, sic et sponse Matri exemplum se prebuit, ut nigra et deformis nec ipsa uideri uirgo abhorreat, sed in hoc quoque sponso patienter sese conformem exhibeat. Denique infra in hoc epithalamio de ipso sponsa dicit: »Come eius nigre quasi coruus .« Quia ergo ille uelut coruus fuscatur et nigrescit, nigram quoque se fateri uirgo nullatenus erubescit, sed ne ipsam nigredinem quis  existimet eo durius quo diutius onerosam, facta eius mentione uirgo statim asserit se formosam. Nigra sum, ait, sed formosa. Etsi penas, inquit, patior humane merito prauitatis  , que in presenti camino uexatur et purgatur cauterio transitorie grauitatis, tamen sub hoc grauamine forma latet, nutritur pulchritudo, quam iustitia exhilarat, firmat indeficiens longitudo. Corpus quidem mortuum est propter peccatum, spiritus autem uiuit propter iustitiam . Et si uitam, ait, corporalem primi peccati merito penarum multimoda mors affligit, et quotidie morientem tanquam graui patibulo me affigit: ille tamen homo interior ante Deum diues de die in diem renouatur, uiuit propter iustitiam, uirtutum meritis adornatur. Et quo magis exteriorem presens  miseria decolorat, eo illum amplius futurorum dilectio prouehit et decorat, cui et inpresentiarum diligendi superna gratia dat uirtutem, et uirtute consummata spondet gloriam et salutem. »Domine, ait Propheta, in uoluntate tua prestitisti decori meo uirtutem .« Qui pre filiis hominum forma est speciosus, sue priuilegio uoluntatis, candor lucis eterne, et speculum diuine maiestatis: sua quoque uoluntate Matri et Sponse uirtutem impertiuit, cuius ipse, qui dederat Rex et Dominus decorem concupiuit. Cui et infra loquens, ait: »Ostende mihi faciem tuam, facies tua decora .« Que sicut nigra dicitur et deformis, mala temporalia patiendo, sic formosa uel decora,  affectuose spiritualia diligendo, quorum decor inestimabilis sic suum afficit amatorem, ut nigredinem patientis transire faciat in candorem. Ideo Propheta: »Domine, ait, dilexi decorem domus tue .« Et Dominus in Euangelio diligentibus: »Tristitia, inquit, uestra uertetur in gaudium .« Sicut ergo nigram reddit afflictio, sic eamdem formosam dilectio: et illa quidem presentis est temporis finem citius habitura, hec uero etsi cepit in tempore, tamen nullo est tempore desitura. Unde et uirgo non se recte formosam et nigram, sed nigram et formosam esse perhibuit, quia primum apud eam nigredo locum obtinuit, dum in eam concessa est habenis laxioribus tribulatio deseuire, et suo tam accessu  quam recessu uenturam pulchritudinem preuenire. De qua Ioannes ait: »Mors ultra non erit, neque luctus, neque clamor, neque dolor erit ultra, que prima abierunt .« Hec igitur malorum congeries ad cor uirginis prima uenit, sed in eo mansionem uel locum stabilem non inuenit, imo sicut importuna uenturam illius pulchritudinem anteuenit, sic abire coacta est, cum illa posterior plenius superuenit. Pulchritudo uirginis est, cum feruente spiritu desiderans uultum Dei, manu tergit sollicita interne maculas faciei, cum declarat oculum, mundat conscientiam, cor serenat, cum seuero iudicio incursus obstrepentium alienat; cum denique mente pura et agili rapitur in excessum, cum ad  thronum maiestatis peruenit, tardis et negligentibus inaccessum. De quo subiungit qui sedebat in throno: »Ecce noua facio omnia .« Noua facit Dominus cum manu misericordie tergit nostram interioris hominis uetustatem, cum pulsat ignorantiam, sanat conscientiam, dirigit uoluntatem; cum, errore terso mendacii, loqui dat cum proximo ueritatem, cum eiusdem ueritatis infundit lenius uoluptatem, cum denique ad confirmandam interne gratiam speciei, a turbore nos hominum abscondit sue in abscondito faciei. Que ergo exposita trituris et passionibus nigram se reputat et deformem, eadem in absconso diuine faciei abscondita gaudet fieri se conformem; et quam tribulationis 128 caminus sua quadam reddit uel fuligine tenebrosam,  contemplationis radius perfusione sua illustrem efficit et formosam.



CAPUT XuIII.

Sicut tabernacula Cedar, sicut pellis Salomonis. Quia se nigram et formosam dixerat, quomodo nigra et formosa sit ostendit. Nigra, inquit, sicut tabernacula Cedar, formosa sicut pellis Salomonis. Cedar interpretatur tenebre. Tabernacula, non domus stabiles, sed case mobiles appellantur, que uel a pastoribus in pastura, uel in expeditione a militibus collocantur, et ad tempus posite fundamento stabili non firmantur; sed cum fuerit opportunum sine dispendio alias transportantur. uirgo igitur sicut tabernacula Cedar nigram non incongrue se fatetur, innuens quia uite huius conditio cuius adhuc  uinculis detinetur, multo quidem molestiarum fuco uel nubilo tenebrescit, multis passionum aculeis et punctionibus amarescit, cuius tamen odiosa et tenebrosa amaritudo statu mansorio non fundatur, sed ad modum tabernaculi transit, et instar hospitis, non moratur. Quod affirmans Iob: »Post tenebras, inquit, spero lucem .« Et Dominus in Euangelio: »Tristitia, inquit, uertetur in gaudium .« Quod enim uirgo dolet, quod gemit, quod patitur uite molestias temporalis, preterit et uertitur in lucem gaudii spiritalis: nec tam conqueritur de presentia noctis transiture, quantum gaudet de spe certa lucis diutius permansure. Cuius spei munere confortata pressuram momentaneam parum curat, dum mentem puram et securam  superuenture glorie configurat: et terso, tanquam gelu uel senio, quo ad horam contrahitur et egrescit, leto refloret spiritu, instar aquile iuuenescit. De quo pulchre Salomon: »Animus, inquit, gaudens etatem floridam facit .« Cuius enim interioris etas hominis non florescat, cuius non uetustas fracta petre beneficio iuuenescat: in cuius conscientiam fides pura, spes secura, dilectio mansura conueniunt, ee omnes in omnibus soli Deo constanter obediunt? Proinde uirgo formosa recte sicut pellis dicitur Salomonis, que abiecto carnis sensu quasi nescit molestias transitorie passionis: cuius conscientiam iugis obedientia, obedientiam hilaris conscientia reddit commendabilem et serenam, ornat uultum, declarat faciem a sorde pulueris alienam.  Pellis equidem a mortuo detrahitur animali, separatur a carne, rasorio potius ferreo quam carnali: separata uero, lesiones uel passiones corporis ultra nescit, percussa non dolet, illata molestia non egrescit. Denique flexibilis, tractabilis, et in usus uarios habilis exhibetur, si tamen in ea labor et industria prudentis artificis operetur: et si curam artifex sollicitus diligat impertire, illa promptior inuenitur modis innumerabilibus obedire. Sic et uirgo ab his que sunt carnis illo forti rasorio separatur, quod acutius omni gladio ancipiti  usque ad diuisionem pertingere spiritus et anime predicatur, cuius tracta et detracta ferramento, affectiones et afflictiones corporis quasi nesciens,  diligit obliuisci, et in his que supra sunt extenta, eorum precipue reminisci. Quam summus ille opifex, Salomonis nomine designatus, longe tamen amplioris beneuolentie, sapientie, potentatus, ab affectu detractam corporeo, spirituali suo beneplacito sic aptauit, sic perunctam oleo gratie ad omnia que digna fuerant informauit, ut nulla rebellio, nulla prorsus in ea contrarietas haberetur, sed instar pellis ad obediendum agilis per omnia redderetur. »Ecce, inquit, ancilla Domini, fiat mihi secundum uerbum tuum .« uidetis quia, audito nuntio, secundum uerbum eius, ancilla Domino se addicit, et in nullo plasma plasmatori, testa figulo contradicit, sed Salomonis thronus imperio subiicitur presidentis, imo celum celi sedes iuxta libitum tenditur insidentis.  Ad hoc enim Deus extendit celum sicut pellem, ut constet illud propheticum: »Celum sedes mea ;« et illud: »Dominus in celo sedes eius .« Quis autem dignius, quis potest celum conuenientius appellari, quam uirgo que meruit tot uirtutum sideribus adornari, quorum fulgor uarius molestas mitigat tenebras huius uite, dum ad scientiam reuocat errores multitudinis imperite? Ipsa lunam protulit que nocte caligantibus eluceret, cum Ecclesiam exaltauit, ut se cunctis lucidam exhiberet: cum forma et doctrina sanctos apostolos erudiuit, quorum conuersatio lumen necessarium terrarum habitationibus impertiuit. Ipsa denique uirgo, siue celum illud maius protulit luminare, quod mundo languescenti remedium plenius  contulit salutare: quod quia solus Deus est, nec ei potest alius cequari, digne Sol appellatus est quodam priuilegio singulari. Sola itaque et non alia tantam genuit uirgo prolem, celum istud mirabile miro modo protulit solum Solem, qui sic uigilantibus diem format, cum sua presentia nostrum illustrat erem et perfundit, sic noctem incutit somnolentis, cum interposita mole terrenorum peccaminum se abscondit. Solus autem iste Sol inter omnia, et super 129 omnia luminosus, lumine uultus sui et forma pre filiis hominum speciosus, si terras tanto pondere suo graues sua gratia diligit fecundare, quanto celum potius donis facit amplioribus abundare? Quod nimirum sicut pellem legitur extendisse, in quo illius agilem uidetur obedientiam ostendisse,  quia uirgo que celo comparabilis, imo supra celum commendabilis existimatur, in nullo uel ad modicum imperantis beneplacito reluctatur. Ego quidem, ut uideo, in manu Domini non sum pellis, qui uocanti et iubenti durus inuenior et rebellis, qui ad eius uoces et monita non do aures patulas, sed obturo, et si forte audire contigerit, ne auditis obediam, cor obduro. Si uero aliquoties uisitatus corde penitens emollito, mandatis obediens in eisdem perseuerantiam repromitto, cum iam me de corrigendis uel meis uel meorum moribus intromitto, ecce uentus irruit, tonat, tentat, destruit, et que ceperam intermitto. Tentator enim pessimus multa sibi iacula coaceruat, quibus inflictis animum uel terret asperius,  uel demulcet lenius et eneruat: euictumque spiritum in ius proprium caro ducit, et ut totus caro fiam, amor carnalium me seducit. Quis igitur me miserum de mortis huius corpore liberabit?  Quis me ab ista carne forti spiritus gladio separabit, ut carnem perimens et resignans bestiis et uolatilibus Babylonis, sola pellis inueniar, et extendar ad imperium Salomonis? Quod si mihi uel cuilibet simili nondum id muneris est concessum, cui sponsi thalamus et sanctuarium Dei adhuc uidetur inaccessum: nostram tamen uirginem uerus Salomon ea gratia non fraudauit, sed eam instar pellis ad omne suum libitum informauit. Detractam quippe a carnis concupiscentia et affectu noxio prauitatis, manu misericordie in sublime extulit puritatis: et  abrasis cupiditatibus quasi colores uarios, stellatamque pulchritudinem superduxit, imo uirtutum merita et celestem gratiam introduxit. Quod nimirum uirgo filias Hierusalem uoluit non latere, inuentam gratiam familiaribus nesciens inuidere, ut quas turbare potest nigredo uirginis si negligentius attendatur, eis ipsius nigredinis et causa dignior, et mora breuior ostendatur.



CAPUT XIX.

Nigra sum, sed formosa, filie Hierusalem. Filias nominat, quas paulo superius adolescentulas nominauit, in quo earum et affectum tenerum, et feruens desiderium designauit; et quia filie ad audiendum serenius, ad uidendum studiosius animate, attendunt subtilius, amant tenerius laudes pulchritudinis  commendate: uos, ait, quas ad intelligendum stolida non tenet hebetudo, attendite et uidete quam sit mea commendabilis pulchritudo; quas profecto non obscurat confusa cecitas Babylonis, sed oculos uestros illuminat et reuelat interne gratia uisionis. Unde et signanter filias Hierusalem uos appello, quo nomine ad uidendum diligentius uos compello, ut cum tali nomine auditis et attenditis uos uocari, sciatis quia debet nomen non esse uacuum, sed ex re potius deriuari. Estis igitur ueraciter filie Hierusalem si uidetis, si quod obscure dicitur, intelligibiliter obtinetis, si quod foris dure sonat uelut testam uel paleam estimatis; et quod intus suaue et uitale est, ut nucleum, granum, similam affectatis. Denique meipsam, que ad intelligentiam uos inuito,  et ignorantia caligare, et errare caligine non permitto: sciatis uidendi merito recte Hierusalem appellari, cui constat diuina hec mysteria et sacramenta celestia reuelari. Que cum pariendi more de tenebris ignorantie uos educo, cum studio et labore ad lucem ueritatis et scientie uos perduco, cum perfectioribus uiuendi regulis affectuosa sollicitudine uos informo, quid nisi matris uice meis uisceribus uel magis moribus uos conformo? Et quidem uni ex uobis Sponsus dicit: »Ecce mater tua .« Cuius estis filie benefacientes, non considerantes uidelicet nigredinem meam attentione quasi perspicua, cuius causa utilis, et finis prope iam est in ianua, ne forte curiositate nimia presens  scandalum incurratis, si tantum id quod nigra sum, iusto amplius attendatis. Proinde ait: Nolite, etc.



CAPUT XX.

Nolite me considerare quod nigra sum, quia decolorauit me sol. uidete, ait, ne carnales oculos meis grauaminibus infigatis, ne uobis offendiculum gignat quassate aduersitas uoluntatis, ne ad meas molestias uestra consideratio pueriliter obstupescat, tanquam non sit conueniens ut mea conuersatio tribulationibus amarescat. Habete, queso, prout decet filias Hierusalem, intellectum, et pensate huius rei causam potius quam effectum; quod uidetur ab omnibus, uolo a uobis quasi penitus non uideri, et quod latet insipientes, uolo uos sapientius 130 intueri. Quod nigra sum, quod mesta sum,  quod me circumuolat nebula momentanee lesionis, quod usque ad animam intrant aque, pertransit gladius passionis: ille fecit uerus Sol, ille ad hoc suo consilio me adduxit, ille faciei mee huiusmodi fucum uel nigredinem superduxit. Ille Sol, quo absente nox incumbit tetrior et deformis, uniuersa rerum uarietas inuenitur decolor et informis: presente uero, splendet celum, terra gaudet, eius superficies redditur multiformis, ipsa rerum facies formoso quodammodo fit conformis; ille, inquam, Sol qui respectu uultus sui cuncta reficit et decorat, sua quadam absentia me ad modicum decolorat. Ab his enim qui me grauant districto iudicio se absentat, mihi uero sufferenti nondum ad osculum se presentat, forte ut et in peius illi proficiant mala nequiter  inferendo, et econtra ego et melius, patienter molestias sufferendo. Denique uirgo prudens ad litteram conseruande uel augende auida speciei, nonnunquam superponit uittam multipliciter faciei, ut sub uelamine pulchritudo proficiat concupita, et gratie maioris appareat, cum medicinali opertorio fuerit enutrita. Et nimirum amator illius  non contemnit uirginem cuius est facies cooperta, sciens quia unde ad horam eius decor superducto uelamine tenebrescit, inde sublato eo postmodum complacitius elucescit. Sic et ego nigra sum, cuiusdam fuco uelaminis obuoluta, et dum in carne uiuo, nondum a molestiis penitus absoluta, quia meus ille Sol qui  in huius adhuc noctis gurgustio uult me esse, ab eiusdem iniuriis prorsus liberam non uult esse. Locus enim et tempus in quorum adhuc medio me uidetis, lege quadam insita non sunt pacis plenarie uel quietis, quam in eis nec ipse Sponsus meus potestatis priuilegio elegit obtinere, sed, ut uobis notum est, pauere potius uoluit et tedere . Et qui multis pressus incommodis, mortem ad ultimum uoluit sustinere, me quoque hic positam eisdem uult passionibus non carere, quas in eius memoria et amore suffero patienter, certa quidem eum, non solum uelle, sed et facere consequenter. Qui enim adhuc faciem meam colore plenario non honorat, dilatione sua, eam, ut uidere uideor, decolorat; et qui me uult denigrari grauamine citius  transituro, quod disponit fieri, hoc idem ipsum facere non abiuro. Cum igitur in hoc gymnasio mea patientia plenius agonizet, queso ne uos, filie, horum consideratio scandalizet, nec attendatis quid patiar, ne uestra infirmitas sic offendat, sed quis me uelit pati, cuius rei cognitio uos commendat. Nec est dignum scandali quidquid patior propter ipsum, sed maior passio est carere passionibus preter ipsum, quia qui male felix a flagello conceditur hic excludi, dolet miser in posterum electorum numero non includi. Sponsus autem meus, qui et ipse in presenti sustinuit niger esse, tam mihi quam suis omnibus, eamdem nigredinem uult inesse; qui, cum tempus congruum uenerit, auferet hunc colorem, merorem in gaudium, fucum transferet in candorem. Unde  quod dictum est: Decolorauit me sol, pro eo potest accipi, quod est  preteritum scilicet pro futuro, quia qui fecit que futura sunt, id in uirgine facturus quidem erat, quod eum iam fecisse uirgo certior asseuerat: quod enim de sua uirgo futurum gloria iam prenoscit, eo docta quo plena spiritu non prenuntiat, non deposcit, sed complendi secura, gaudet et astruit iam completum, quod fides et spes obtinent, sola res submurmurat inexpletum. Nolite, ait, dignam consideratione meam nigredinem arbitrari, tanquam uel presens noceat, uel diutius ualeat demorari, quia »transiui, et ecce non erat ,« nec est eius uestigium inuenire, et uobis iam non erit, si uelitis, modo simili pertransire. Sol enim ille uerus qui lumen suum  contulit huic mundo, qui ad hoc nobis ortus est, ut suos eruat de profundo: fucum meum, siue nigredinem, manu grata citius abolebit, rugam et maculam, dolorem et omnem lacrymam penitus remouebit. Imo, ut melius et longe certius loqui uidear, iam remouit, egrotantem animum optato remedio iam refouit, quia sua iam gratia ad tantam certitudinem me promouit, ut teneam quasi factum quod fiendum in proximo mea intelligentia precognouit. Sicut autem eo uobis proposito, qui me suo beneficio consolatur, obiectu mee nigredinis uestra digne consideratio non grauatur; sic expedit eos nosse qui sua malitia me perurgent, quod scilicet et iter eorum peribit, et ipsi iustorum in consilio non resurgent . Et quis recte sapiens penset uel  consideret graui cura quidquid illi inferunt, potestas quorum cito est transitura? et non magis tam ipsos quam illatas ab ipsis molestias paruipendat, cum in eis nichil firmum, nichil stabile deprehendat?



131 CAPUT XXI.

Filii matris mee pugnauerunt contra me, posuerunt me custodem in uineis: uineam meam non custodiui. Qui parcere debuerant, et ab aliorum iniuriis uirginem defensare, occursare manantibus, impugnantibus repugnare, pro illa dare animam, morte sua sororem conseruare, uice uersa impetunt, gaudent persecutionibus infestare. Et affectu conquassato, lege lesa, penitus fracto iure, quod teneri instituit et inter belluas ius nature; mater filiam,  sororem filii persequi non uerentur, molestant, lacerant, torquent, euiscerant, in nullo miserentur. Iudeam uel Synagogam matrem uirginis arbitror exstitisse, que secundum legem carnis, eam creditur genuisse, quam materna sollicitudine usque ad annos prouecte iuuentutis sinu fouit tenero, legalibus imbuit institutis. Filii uero matris tam carne quam moribus sunt Iudei, ceci cecorum duces, plus malitia quam scientia Pharisei, qui obliti fraterni federis sororem grauius afflixerunt, cum filium eius cruci linguis potius uipereis, quam clauis ferreis affixerunt. De quibus Amos propheta: »Non sunt, ait, recordati federis fratrum .« Federis quippe huius quo sorori fratres debent affectuosius colligari, uenenosa egrotantes  perfidia noluerunt sanius recordari; sed tanquam alieni a genere, longe positi a natura, non sorori exhibent, non denique homini sua iura. Et quis sani capitis sane sentiat de Iudea, que mater est, nec diligit sicut fabule perhibent de Medea; cui matri filiorum nulla fuit dilectio, nulla cura, sed accensa odio illos de medio morte sustulit immatura? Ut Medea, sic Iudea falsum illud reddere nititur argumentum, quod natura contexuit in amoris debiti munimentum, quod uentilat et affirmat non solum moderna loquacitas disputantium clericorum, sed etiam ab antiquo experta sagacitas ethnicorum. Si mater est, inquiunt, et diligit. Quia uero Medea mater exstitit nec dilexit, naturam, ut aiunt, matris exuit potius quam neglexit, et cum  etiam bellua erga fetus suos teneatur affectu naturali, mater non esse conuincitur, que nec sensu mollitur bestiali. Ceterum Salomon cui Deus sapientiam contulit suarum sedium assistricem, hoc argumento matrem esse illam comprobat meretricem, que infantem proprium mentienti muliercule maluit uiuum dari, quam iuxta uerbum regis allato gladio dissecari. »Dixit, inquit, illa cuius filius uiuus erat, ad regem : Obsecro, domine, date illi infantem uiuum, et nolite interficere eum. Econtrario illa dicebat: Nec mihi, nec tibi sit, sed diuidatur. Respondens rex, ait: Date huic infantem uiuum, et non occidatur; hec est enim mater eius .« Et alibi scriptum est: »Nemo carnem  suam odio habuit .« uerum Iudea nec Scripture testimoniis, nec nature imperiis diligit obedire, sed aduersus filiam duritia incredibili deseuire; et excedens iura legum, furorem mentis pessimum dilatat et exercet, cuius eque filios respectus consideratior a malitia non cercet. Illi sunt enim qui matri similes nec Deum timent, nec hominem reuerentur, qui obstinata malitia Deum esse hominem diffitentur, nec putant eius maiestati et profundo consilio conuenire, ut ad sufferendum nostras miserias uelit et ualeat deuenire. Ipsi nimirum matrem Christi de Ioseph asserunt concepisse, et nec uirginem in conceptu, nec post partum uirginem permansisse; et quidquid uel de illius integritate,  uel de filii maiestate uenerabiliter predicatur, tanquam fictum et friuolum eorum testimoniis abdicatur. Si uirgo, aiunt, genuit, primum concubuit. Unde et eius filium non de bono ut aiunt, opere, sed de blasphemia persequuntur , eiusque memoriam de super terram radere moliuntur: eo scilicet quod inter ipsos qui puri sunt homines ipse sibi aliquid plus assumat, et cum sit homo, et ipse Deum facere se presumat. Ad ultimum instante malitia morti adiudicant innocentem, accusant tanquam legi et regi non digna reuerentia deferentem: arcent uinculis, sputis illinunt, ingerunt alapas, tradunt iudici, iudex militi; clamor personat insuauis; et eum crucifigunt, isti linguis perstrepentibus, illi clauis. Et quid nisi hec omnia  contra uirginem debacchantur, furiose tubicinant, patientie menibus colluctantur; turrim constantie graui ariete impetunt et oppugnant, immotam quatiunt, sed obiectu gratie non expugnant. Et attendendum quod cum aduersus uirginem tam gentiles seuiant quam Iudei, cum Pilatus agat et milites, quod uerbis expetunt Pharisei: hic tamen ubi pugna spiritu prophetali, nuptiali cantico recensetur, suos tantum uirgo commemorat, exterorum mentio non habetur. Filii, ait, matris mee. Utquid hoc, nisi quia, sicut nostis, recto iudicio plus molestat, qui cum deferre debuit, dehonestat, qui , quem fouere debuerat, tradit manibus inimici? Nam cum inimicus maledicit, patientius 132 maledictio sustinetur,  cum in hostem seuit hostis, uel argui, uel dure argui non meretur; cum ignotus ignoto larga beneuolentia non succurrit, sicut laudem non obtinet, sic et multum uituperium non incurrit. uerum homo pacis, homo unanimis, homo notus  dicit iniustius ut delinquat, cum amicus uel proximus aduersum me durius appropinquat, cum pro eo ut me diligeret, uenenose detrahit et infestat, cum pro bonis mala, pro dilectione odium manifestat: unde mihi ut sufferam, ut agere ualeam patienter, et non magis conquerar insanire perfidum fraudulenter? Tacens ergo de gentibus, de Iudeis uirgo conqueritur, eorumque malitia in medium ad presens deducitur, qui, filii matris sue, tam grauiter uirginem offenderunt, cui pro defensione pugnam,  impedimentum pro adiutorio rependerunt. Sed ut sciamus quia mala que illi studiosius perfecerunt, nobis longe positis disponente Dei sapientia profecerunt; illorumque malignitas et illatum uirgini detrimentum, nostra fuit utilitas et gratie desiderabilis incrementum, addit uirgo:



CAPUT XXII.

Posuerunt me custodem in uineis, uineam meam non custodiui. uinea potest recte queuis anima nuncupari, quarum alteri altera quadam uidetur similitudine comparari, quia sicut in multis, uidelicet pampino, botro, palmite, constare uinea seu uitis inuenitur, sic et multis anima uiribus aut uirtutibus insignitur. Non glorientur, inquit uirgo, filii matris mee, quod  suam in me nequitiam expleuerunt, quod in me seuientes animam meam graui amaritudine repleuerunt, quod non eam aduersus eorum uiolentias mea uigilantia custodiuit, sed eam eorum gladius pertransiuit. Unde enim meam ipsius animam uiolentius abstulerunt, inde, nescientes quid facerent, ad multarum me custodiam transtulerunt; et cum uinee mee damnum grauius intulerunt, uobis, filie Hierusalem, beneficium utile contulerunt. uinee quidem mee destitutio uel defectus, uester procul dubio spiritualium est profectus; et in eo quod ad tempus mihi, ut estimant, nocuerunt, uobis, ad quas transeo, custodem necessariam posuerunt. Possunt et non incongrue signari nomine uinearum, non solum anime sigillatim, sed gregatim conuentus  animarum, quia sicut multi palmites nomen uitis obtinent et prouentum, sic multe simul anime gregem faciunt uel conuentum, cui loquens Dominus: »Nolite, ait, timere, pusillus grex .« Et Propheta: »uineam de Aegypto transtulisti .« Et alibi: »uinea Domini Sabaoth, domus Isrel est .« Filii ergo matris qui predictas uirgini molestias intulerunt, de sua pulsam uinea ad plures alias transtulerunt, quia que a fratribus et contribulibus nequiter est despecta, a multis Ecclesie uineis uel conuentibus est suscepta. uineam uero suam uirgo sua custodia non muniuit, quia eius non monitis, non exemplis nequam ille populus obediuit, sed gaudens uoluntati se proprie occulto sibi iudicio derelictum, ceruice  obdurata illud Isaie incurrit maledictum: »ue genti peccatrici, populo graui iniquitate, semini nequam, filiis sceleratis!«  Quos forte et ideo tam propheta quam uirgo, filios, et non filias, nominauit, quia nomine masculino peruersam illorum fortitudinem designauit, qui potentes et fortes in animam uirginis uino ebrii damnatorum, quorum gaudent meritis, penas sufferent et eorum: »ue qui potentes estis, inquit, ad bibendum uinum, et fortes ad miscendam ebrietatem .« Et illud: »Fortes quesierunt animam meam .« Isti fortes et potentes cum a sua ipsorum custodia uirginem repulerunt, ad nostrarum uinearum transire custodiam compulerunt; et quod illis propinquioribus digne pro meritis est ablatum, nobis  remotioribus diuini gratia muneris est collatum. Quanti hodie per uniuersum orbem conuentus gaudent huius uirginis patrocinio se muniri, et eorum ecclesias grata eius sollicitudine custodiri; qui, etsi perditorum malitiam filiorum, prout dignum est, exsecrantur, sibi tamen eam fuisse utilem et necessariam gratulantur? Ut autem de aliis taceam, fratres, nunquid non iste conuentus uester in honore huius uirginis congregatur, et in eius nomine locus iste et ecclesia dedicatur; gaudetisque illius custodia et patrocinio speciali custodem amplectentes affectu quodam et teneritudine spiritali? Quis uestrum, cum eius recolit memoriam, uel cum eius etiam nomen audit, deuotione non adgaudet, deuoto  obsequio non applaudit, sperans eius filium placabilem et propitium inuenire, si matrem potuerit digna reuerentia preuenire? Felix culpa, pugna utilis, peruersitas fructuosa, qua in nostram uirginem seuit fraternitas odiosa, qua, relictis seuientibus, ad nos transit benedictio gratiosa, qua uirgo fratres abdicat, domesticos reprobat, suos odit; nostras ponit uites in ordine, sepit maceria, putat, fodit; et  omni diligentia nos custodit. uerumtamen, quia in his quoque uineis possunt nonnunquam 133 inueniri qui presumunt suis malis moribus easdem uineas demoliri; conuersa uirgo ad Sponsum uult a beo qui sint eius plenius edoceri, ut ab illis caueat, quos nouerit in suorum numero non haberi. Ait itaque: Indica mihi, etc.



CAPUT XXIII.


Indica mihi quem diligit anima mea, ubi pascas, ubi cubes in meridie, ne uagari incipiam post greges sodalium tuorum. Tu, ait, quem diligo non uerbo, non lingua, non solo strepitu labiorum, sed corde et animo, et totis uiribus internorum; ostende ubi pascas, ubi grata tibi refectio preparetur, ubi cibum inuenias quo tua esuries saturetur. »Esuriui enim ,« inquit. Scio quia pastor prudens non in omnibus locis, non in cunctis pascuis demoratur, sed prudenter inuestigat que, in quibus utilitas habeatur: abhorrensque et transiens ea que uitalem succum nouerit non habere, in his pascit et reficit que a uita non senserit abhorrere. Et pulchre non de cibo, sed de loco tam sollicite percunctatur,  quia forte satis nouit quo ille pabulo delectatur: certum habens illius cibum esse munditiam, iustitiam, ueritatem, et cetera huiusmodi que ueram operantur efficaciter sanctitatem. uerum ubi hec sanctitas ueraciter et firmiter habeatur quis nouit, nisi qui ab ipso qui docet hominem scientiam doceatur, cum nesciat homo quid sit in homine, nec digne de altero iudicetur ; cuius, etsi apparet facies, tamen conscientia non uidetur? uult igitur uirgo exteriori hominum facie non seduci, sed in ipsum ueritatis uelut cubiculum introduci; et ad locum in quo Sponsus gaudet pascuam et requiem inuenire, ipsa non pede materiali, sed spiritali oculo peruenire. Denique et Ioseph ad reuisendos fratres suos in pascuis patris sollicitudine  destinatur, ueniensque in Sichem inuento uiro, ubi pascant illi diligentissime sciscitatur, non intelligens puer maioribus oneri se futurum, et de inuentione optata non ut sperauerat gauisurum. »Fratres meos, ait, quero, indica mihi ubi pascant. Dixitque ei uir: Recesserunt de loco isto; audiui autem eos dicentes: Eamus in Dothaim. Perrexit ergo Ioseph post fratres suos, et inuenit eos in Dothaim .« Recte fratres inuidos Ioseph in Dothaim legitur inuenisse, ad quem locum non fortuitu perhibentur, sed ex proposito deuenisse, scientes forte non tam illic se uitalem pascuam inuenturos, quam uoluntatem nequam et decretum sceleris expleturos. Dothaim interpretatur pabulum  uiride eorum, uel sufficiens defectio. Pabulum uiride eorum, id est inuidorum, ipsa inuidia est quam gustant, quam ruminant, que in eorum mentibus inualescit, que sapore pestifero interius eorum faucibus indulcescit: que pede censorio non calcatur, cita penitentia non marcescit, sed rancore indefesso usque ad summam sceleris uiridescit. Nihil quippe gratius perfidis quam melioribus inuidere, derogare absentibus, presentibus nonnunquam adgaudere; uultu simulatorio  arridere, cum nocendi tempus effulserit, toxicatum iaculum intorquere. Sicut ergo apud Osee Ephraim pascit uentum, cum, quod sperat, inaniter uenire desiderat ad euentum ; sic inuidus quisque in Dothaim uenisse non  incongrue memoratur, cum liuoris toxico tanquam uiridi pabulo delectatur. Sed quia Dothaim interpretatur etiam sufficiens defectio, unde nequam ille tendit malitie uehementius ad effectum, inde reus sceleris ampliorem conscientie corruit in defectum; et id solum quod inferre amat alteri detrimentum, inuidia laboranti plane sufficit ad tormentum. Quod quidam ethnicus pulchre insinuans  :

Inuidia, inquit, Siculi non inuenere tyranni
Tormentum maius.
Quem uero constat liuorem uenenosum in animo sustinere, quo nullum Siculi tormentum grauius inuenere; is profecto conuincitur a quieto mentis statu deficere, et defectus huiusmodi ad suam deficientis mortem sufficere. Qui enim inuidet, sibi magis  quam proximo nocere comperitur, et quod tentat inferre alteri, sufferre primitus inuenitur: et ipsius inuidia que plerumque ab altero non sentitur, ipsum, a quo procedit, ut uestimentum tinea, demolitur. Fratres igitur Ioseph qui, ut legistis, in Dothaim sunt inuenti, id est, defectu quodam intestino et inuidia iam preuenti, uidentes Ioseph et mutuo preloquentes occurrunt uenienti, non salutem, non osculum, sed offerentes odium nescienti. »Ecce, inquiunt, somniator uenit, uenite, occidamus eum .« Locus nequam, locus exsecrabilis et nefandus, locus omnium iudicio  detestandus; locus, non refectio, sed digne defectio nominandus, ubi perit caritas, fraternitas deficit, liuor preualet exsecrandus.  Quia ergo in Dothaim et aliis huiusmodi locis multi pascere cognoscuntur, quos quicunque secuti fuerint pena qualibet feriuntur; uirgo sollicita non de multorum latitudine generali, querit quo 134 Sponsus pascat loco et solitudine speciali. Nouit enim locum eius non a pluribus possideri, nouit in eius pascua plures dominos non haberi; nouit item non omnem pascuam Sponsi esse, et ideo que sit eius diligentius cupit nosse.



CAPUT XXIu.

Indica mihi ubi pascas, ubi cubes. Scio, ait, quia non pascis in secreto calami, in locis humentibus tua munditia non quiescit, in quibus ille Behemoth grata sibi requie delitescit ; in quibus fouet  et promouet suas nefarias prauitates, et pastu pestifero prauas in effectum prouehit uoluntates. In his quidem non complacet anime tue, non est tibi uoluntas in eis, sicut Isaie uaticinio ueraciter asseris de Iudeis: qui uoluntati tue, tuo beneplacito non subiecti, a tuo refectorio, a tua longius facie sunt proiecti. Quomodo enim pascis, ubi necdum eligis habitare, ubi cogente angustia non diligis largius ambulare, ubi appetitus pascendi obiecta quadam amaritudine referitur, dum semen nequam, dum domus exasperans inuenitur? Certa sum quia mons Gelbe tue gratus pascue non habetur, in quo Saul aduersarius Dauid , inire prelium  non ueretur, in quo fortes corruunt, Saul et Ionathan suis legibus mors addicit, super quem non ros, non pluuia ueniunt, sicut Dauid conquerens maledicit. Scio item quia campus Sennaar tue pascue non offertur , in quo regnante superbia tibi reuerentia non defertur, in quo diuersitate linguarum feritur presumptio multitudinis imperite, diuisisque ab inuicem turris, non consummatur magnitudinis infinite. Campum quoque Mageddo non tibi ad pascendum existimo complacere , in quo Iosiam iustum ad mortem sagittarii percussere: de quo iustitia que iam spe uictorie letabatur, uersa uice prelii prorsus mortua reportatur. Sed nunquid uallem Tophet tue pascue congruam elegisti , quam situ amenissimam,  turpem sacrilegio cognouisti; in qua filii Isrel Deo non tibi, sed Moloch superstitione misera deferebant, eique ceco ritu per ignem filios et filias transferebant? Non tibi uallis huius, que nec Iosie placet, amenitas, cuius ritum pestiferum eiusdem regis tulit sagacitas, dum quos ad sacrilegium inuitabat ipsa loci facies et amenissima pulchritudo, ossa sparsa mortuorum et ingesta cadauerum repulit turpitudo. Quia ergo in huiusmodi montibus, campis, uallibus tu non pascis, rogo ut doceas, et diligentius indices ubi pascis; si forte alios montes, campos, ualles habere prediceris, in quorum gremio pascens uel accubans delecteris.

Nouit quidem uirgo in Scripturis montes alios commendari, in quibus non perire quisquam legitur,  sed saluari, quos ipse Sponsus diligens et affectu uisitans amicali, sibi dignos efficit, et idoneos pascue speciali. Iel propheta: »In monte, inquit, Sion erit saluatio .« Et Dauid: »Elegit montem Sion quem dilexit ;« et item: »Mons Sion ciuitas Regis magni ;« et illud: »Diligit Dominus portas Sion .« Quid autem mirum si mons iste, quem affectu beneuolo Dominus amplexatur, eidem amplexanti gratum offerre pabulum asseratur, ut in eo quem diligit, dilector pascere non negetur, cui prorsus refectio, nisi ubi eius est dilectio, non habetur? Ideo forte Ioannes: »uidi, ait, supra montem Sion Agnum stantem .« Stantem uero ad quid, nisi  ad pascendum? Stat enim agnus, dum pascit; dum uero quiescit, cubat. uirgo autem non de altero tantum, sed de utroque sollicita, querit ubi Sponsus pascat, et ubi cubet; tanquam locus alius sit pascendi, alius nichilominus quiescendi. Sponsus quippe Agnus est. De quo enim alibi Ioannes dicit: »Qui habet sponsam sponsus est ,« de eodem dixit: »Ecce Agnus Dei .« Sponsus itaque uel Agnus in monte pascit, non illo quem caliginosum nominat Isaias , uel quem magnum et in planum deduci coram Zorobabel asserit Zacarias ; sed in monte Sion, qui uisionis merito commendatur, qui ex re nomen habens,  obiectis prope positis, remota longius speculatur. De quo monte Isaias prophetans: »Emitte, inquit, Agnum, Domine, de petra deserti ad montem filie Sion .« Denique per Ezechielem Dominus promittit: »Ecce ego, inquiens, pascam oues meas ,« et ubi pascat determinans: »In montibus, ait, Isrel pascam eas .« Isrel uidens Deum interpretatur. Bonos igitur et uberes dixerim montes illos, quibus Deum conceditur intueri, quorum pascuam inuenitur bonus Pastor suis ouibus polliceri, quia sancti qui uirtutibus preeminent, meritis attolluntur, qui in celis conuersantes contemplandi lumine perfunduntur: ipsi profecto Dei beneplacitum, Dei desiderium, Dei reficiunt uoluntatem, ipsi mandato eius multiplici obedientie  spiritalis offerunt ubertatem. »Sanctis, ait, qui in terra sunt eius, mirificauit omnes uoluntates meas in eis .« Mirificauit, inquit, id est pauit, fouit, perduxit mirabiliter ad effectum, ut omnia quecunque uolui facerem in eis, essentque magna et mirabilia opera eorum exquisita in omnes uoluntates meas . Denique 135 in Euangelio discipuli: »Quo uis, inquiunt, eamus et paremus tibi ut manduces pascha?«  Et ille: »Dominus, inquit, domus demonstrabit uobis cenaculum grande stratum, illic parate .« Quod cenaculum dicit, altum est et eminens; quod grande, latum et sufficiens; quod stratum, pulchrum et alliciens. Cenaculum in quo Sponsi refectio est, dignitatis altitudine commendatur,  quia Celum celi Domino, terra filiis hominum assignatur ; et ut magis sufficiat, grandi spatio dilatatur, quia ille sella breuiore et auaro tripode non letatur; et ut semper illum alliciat, tapetibus operosis, et floribus odoriferis sternitur et aptatur, quia immunda, inhonesta, turpia ille pulcher pre filiis hominum aspernatur. Pascit quoque Sponsus et in campo, illo nimirum campo, qui euulsis ruderum molibus complanatur, qui exstirpans spinas et tribulos, amena superficie uenustatur; terso gelu sterili uerna temperie fecundatur, uirentibus herbis ridet, florum multimodo colore uariatur. Quorum primus et precipuus ait: »Ego flos campi .« Diues est campus ille, nec pretereundus silentio negligenter; super cuius  faciem uidet Ezechiel ossa multa , siccaque uehementer, que auditu ineffabili uerbum Domini perceperunt, et neruos, carnes, cutem iunctura mirabili receperunt, tandemque a quatuor uentis ueniente spiritu reuixerunt. Denique in Euangelio  descendens Sponsus de monte, stetit in loco campestri, in quo quia resplendebat sanandi uirtus, gratie plenitudo; confluxit ad eum undique copiosa plebium multitudo, quam attendens Pastor bonus audire sollicitam et sanari, larga manu reficit uerbo uite, pabulo salutari. Pascit etiam Sponsus in uallibus, quas frumento Dauid asserit abundare , et in ualle Iosaphat, que humilitatis uidetur gratia coruscare, dum quanto quisque magnus est, in omnibus se minorat, et quem digne  proximus commendat et attollit, ipse se proprio iudicio decolorat. »Cum omnia, inquit, bona feceritis; dicite, quia serui inutiles sumus .« Et illud: »Si nosmetipsos diiudicaremus, non utique iudicaremur .« In huiusmodi montibus, campis, uallibus Sponsus pascit, quia uite sublimitas, equalitas morum, humilitas iudicii, grata Sponsi refectio est; quam ut prudens opifex in suis ipse fidelibus operatur, dum in eis ad effectum uoluntates suas perducere gratulatur. »Meus cibus est, inquit, ut faciam uoluntatem eius qui misit me .«



CAPUT XXu.

Indica mihi ubi pascas, ubi cubes in meridie. Quesito ubi Sponsus pascat, addit Sponsa querere ubi  etiam ille cubet in meridie; pastorum consuetudinem tangens, qui cum pascue operam dederint prima parte diei, meridie declinant et accubant gratia requiei. Quia ergo uulpes foueas, nidos celi uolucres habere dignoscuntur , in quos plerique miseri ceca fronte, pede erroneo deuoluuntur: uult uirgo nosse certius quo eligat Filius hominis declinare, et ubi caput suum uelit quietis gratia reclinare. Admonet quippe tempus, cum estuet mundus et ardeat, cum sole acriore meridianus axis incandeat, ut declinet in partem Pastor prouidus et quiescat, et ad ipsum fugiens grex pusillus remisse delitescat. Sol estuat, estus cadit super animos iniquorum, cum in ipsos confluit congeries iniqua uitiorum: cum auaritia, cum libido, cum eis  ambitio dominatur, cum ardore talium interna eorum facies denigratur. In hoc ergo meridie cuius estum ferre non sustinet ille mundus, ille Sanctus ad quem nichil immundum attinet, quo declinat, ubi pausat, ubi gratum habet cubiculum inuenire, ipse ego, si posset fieri, non tam scientia quam experientia uellem scire. Cum enim in bonis uel nature uel gratie superbia nos extollit, cum inflammat ira tenax, torquet inuidia, libido nos emollit; cum grauis est oratio, diuina lectio fastiditur, cum sermo predicantis, aure clausa instar aspidis, non auditur: timendum est ne hoc estu et intemperie grauatus importuna, pastor ille nos deserens sub umbra fugiat opportuna. Sole graui et arido mundus in  maligno positus estuabat, et ardore meridiano Aegyptus uel Aethiopia laborabat, cum incorrupte uirgini sanctus ille Spiritus obumbrauit, et in ea Deo Dei Filio gratum umbraculum preparauit . Idem ardor uel intemperies dure satis incubuerat Phariseis, et habena laxiore diffusa fuerat in Iudeis, cum eos Christus deserens, ad paucos apostolos declinauit, et eos ut gallina sub alarum suarum umbra et tegmine congregauit. Cum autem usque ad crucem Iudei et gentiles in eum meridie deseuirent, et alii lingua, manu alii, feruentis ire uenenum effutirent, ipse non tam pede quam affectu, plus animo quam oculo deserens quos despexit, uidit stantes iuxta crucem Matrem et discipulum quem dilexit . Et 136 cum accepisset acetum,  quo gustato magis quam bibito mysterium sic impleuit, super istos, quibus Spiritus obumbrabat, eo gratius quo suauius requieuit; et sole foris estuante, cuius eum rabies impleuit, inclinato ad istos capite, tradens spiritum, obdormiuit. Sic meridiem iam non ferens, et estus Cancri rabidos uel Leonis, hora sexta consummans agonem uel mysterium Passionis, declinauit et amauit umbram Spiritus, serenum accubitum monumenti, cui lapis appositus nichil obstitit resurgenti. »Accubuit enim ut leo .« Quem profecto, quandiu uoluit, tenere potuit monumentum, sed expleta uoluntate obiectu lapidis non detentum; imo ad surgendum mane diuina eum uirtus robustum reddidit ut leonem, et eque ad reddendum meridie seuientibus talionem.  Nec indignum arbitror si et in uobis eumdem Sponsum cubare existimemus, si eum inuenire et in nobis aliquantulam requiem predicemus: cum et ei deseruire, et eum delinire nostra eius dono gratie sit uoluntas, licet uolentibus nondum penitus libera sit facultas. Quod si nos ipsi uel forte quilibet alii iudicent non satis conuenire, ut id nobis ascribamus, ad quod quique maiores uix ualent peruenire: timendum est ne econtra iusto amplius diffidamus, et diffidentia degeneri eque periculum incurramus. Inter utrumque ergo non Dedalus, sed Pater spirituum doceat nos uolare; iter regat incognitum, itinerandi gratiam uelit dare, ne luto et fecibus immergamur, dum tenemus terre instar carnalium  propiora, uel ne a gloria deprimamur, dum ad formam lehari stulte inuadimus altiora. Cubat quippe Sponsus in nobis, si eum diligere comprobamur, si in eius obsequium diligenti studio preparamur: si quidquid obstrepit et offendit, scopa uel rasorio tergere festinamus, si secretum cordis nostri amoris gratia, dilectionis floribus adornamus. Nihil enim ille gratius, nichil optat auidius quam amari, cum scilicet eum ueraciter complectimur amore singulari, cum quidquid mundus offert, ut purgamenta longe abiicimus propter ipsum, cum in mundo uel in nobis nichil diligimus preter ipsum. Denique Ioannes  in eiusdem Sponsi pectore se recumbere perhibebat, quia eum recumbentem ille pre ceteris diligebat: nec alius, sicut nostis, ibidem recumbere  perhibetur, nisi is quem diligere frequenti iehsu testimonio non tacetur. Et recte non iehsu in sinu Ioannis, sed Ioannes in sinu Iesu legitur accubasse, quia non illum nos priores, sed ille prior creditur nos amasse: et ubi ueraciter quis intelligit se amari, ibi gaudet recumbere, suauique recubitu delectari. Christus quippe ante passionem suam infirmum esse Ioannem sicut et ceteros intellexit, seque minus sufficienter diligi a discipulo quem dilexit, quia per id temporis neque Ioannes, neque Petrus mortem pro illo aut uoluit aut potuit sustinere, quod ante acceptum post resurrectionem illius Spiritum, istorum nullus meruit obtinere. Ceterum Christus sic inuentus est eos diligere quos elegit, ipsumque diligentem sua erga eos caritas sic cegit, ut pro eis  in mortem uoluntarius animam suam daret; et quos tenebat sinu, a morte moriens defensaret. Post resurrectionem uero suam cum eisdem apparens discipulis insufflauit , et flatu serenissimo ligandi et soluendi pontificium assignauit, cum paulo post linguis igneis Spiritus uehemens inflammauit , et aduersus mundi minas, preces, pretia, inflexibiliter roborauit, uicem mortis quam pro eis ille primus uoluit sustinere, ipsi non auaritie funibus obuoluti, sed largitate prodiga reddidere. In quibus et quorum similibus cubare Sponsum non immerito debet credi, apud quos nichil inuenit quo eius requies possit ledi: in quibus uiget deuotio, feruet deuotius disciplina, non caminus fumigat, sed tota prorsus ardet amoris officina. Quia enim Sponsus,  ut predictum est, amari desiderat, amor autem ignis est, quos amore conspicit accendi et ardere, in his tanquam in lectulo, quietis gratia uult iacere. Et hoc propter non nisi meridie cubare perhibetur, cum sol celo uicinior a terra longius remouetur, cum solito feruentior emittit radios puriores, cum maiori terret incendio campos etheris largiores. Et forsitan mane pascit, cum molesta caligo noctium iam recedit, cum surgentis ad opera sol necessarius antecedit; cum eiusdem rota uolubilis equis laborantibus sursum tendit, et loco stare nesciens, sibi proficisci, et proficere non intendit. Per cuius moram temporis sol diei prebet utile nutrimentum, quo fotus et promotus dies sensim accipit  incrementum, donec ad celi medium festinans et perueniens sol figatur, ubi gradu altior iam uel stare uel descendere compellatur. Sic nimirum cum uobis, fratres, sedentibus in tenebris Sol gratie lucem attulit matutinam, errore noctis posito festinastis apprehendere disciplinam; et quo plenius ille uobis expandit radios clariores, eo gratius laboratis et profectus sumitis ampliores. Dum igitur uigiliis, ieiunio, sudore, et algore corpus contrarium castigatis, dum deuoti et humiles uestram patientiam obedientie funibus alligatis; et intuitu mandatorum uoluntatem propriam relegatis, dum operari cibum qui non perit, sed qui permanet, laboratis, et indefesso studio uestrarum labores manuum manducatis: profecto apud uos Sponsus pascit uobiscum  137 et laborat, sicut deuote amator et acquisitor sapientie quidem orat: »Da mihi, ait, sapientiam ut mecum sit, et mecum laboret .« In pascendo quippe uitalis quidem fructus est, sed procul dubio cum labore, labor est aliquantulus fructu tolerabilis gratiore: et ob hoc, cum inuitat iustus secum patientiam ad laborem, non tam ipsum quam ipsius fructum diligit meliorem. Proinde uirgo non solum ubi Sponsus pascat, sed etiam ubi cubet sollicitius optat scire, ut ad eius gratiorem statum ualeat peruenire, quia, etsi nobis, dum pascit, non mediocrem dat profectum, tamen dum cubat et quiescit, gratius et securius prouehit ad perfectum. Cum igitur corpore castigato, sopito murmure passionum cum non prorsus deposito, sed ad horam  seposito labore temporalium actionum; serenat uos interius oratio, deuotio, audite ruminatio lectionis, et a terra suspensos rapit uelut in sublime diuine gratia uisionis, cum  uidemini angelicis spiritibus interesse, et utcunque gloriam Domini speculantes cum Petro dicitis: »Bonum est nos hic esse ;« cum amore talium uelut igne suauiter estuatis, et Sol sole lucidior uos perfundit sue radio claritatis; tunc nimirum in uobis Sponsus pascit, et amica requie delectatur, tali gaudet meridie, die dies, lumen lumine gratulatur. Nam sicut hostis nequam, auctor mali, princeps perdite Babylonis, profundas noctis tenebras et frigus diligit aquilonis, sic Sponsus qui Deus est, lux indeficiens, ardens ignis, gratam sui presentiam  longe faciens a dissimilibus et indignis, in his cubat et repausat, quos diuini amoris face ignea sentit uri, quos in excessum raptos, meridiana luce lucere conspicit, non comburi. Qui obliti presentium solis celestibus sunt intenti, aurora uel sole matutino et inchoantium operibus non contenti, sed ad perfectum diem et feruentem meridiem sunt euecti, unus cum Deo spiritus, solo carnis adhuc contubernio non perfecti. Felix qui oblitus preteritorum, in anteriora meruit sic extendi, temperiem fastidiens matutinam meridiano prouectu et feruore nimio sic accendi; sponsum tenere sinu, affectu, uelut brachio circumplecti, soli oculos infigere, et ad huius carnis cadauera non deflecti. Felix, inquam, si tamen  non huius beneficii timet casum, si huius tam caloris quam splendoris non uergit meridies ad occasum; si caro non retrahit, et adhuc infirmior lex nature, que nondum ferre potest felicitatis gloriam permansure. Ergo felix illa dies cuius meridies non occumbit, in luce cuius ignea semper Sponsus permanet et recumbit: ad quam quisquis peruenerit, in ea gradu stabili perseuerat, et inuento eius bono nil melius, nil iucundius asseuerat. In qua sancti angeli tam Patris, quam Filii semper faciem intuentur, et ab eius intuitu aliene sanctorum anime non habentur, que a mundo nequam, et a carnis ergastulo iam erepte, in eiusdem cum angelis quietum Sponsi cubiculum sunt recepte. Illic plenior et perfectior meridies inuenitur, ubi dies non declinat, et  incumbente uespera non finitur; et non nisi dies una non proficiens non deficiens dilucescit, cuius non fuscatur splendor, calor splendidus non tepescit. Proinde huiusmodi meridiem in hac uita nullus plene accipit, sed pregustat, illic plene satiatur, ubi mora cum breuior non angustat, ubi erga Deum amor omnium continuus et assiduus inardescit, et ipse qui amatur gratanter cubat in omnibus et quiescit. In terris itaque pascit, in eo duntaxat cui iustitiam fert accepto, infundit gratie largitatem, cuius bonis operibus tanquam herbis et floribus suam reficit uoluntatem, cuius acceptat mores, uidere diligit equitatem, cuius gaudet meritis, uirtutes amplectitur, accipit sanctitatem, cui dies matutinus et sol lumine radiat imperfecto, dum laborat et proficit,  quia labor fingitur in precepto . In celis uero cubat Sponsus, ubi dies non oritur lumine subobscuro, sed uelut in meridie sol profectu rutilat iam maturo, cuius splendor calidus, et calor eque splendidus nil habent imperfecti, sed immobili axe uelut quodam solstitio stant perfecti. In die ergo dies, lux in luce, in sole sol cubat suauiter et quiescit, quia iustus in regno Patris sui sicut sol lucidus resplendescit ; et sol iustitie Sponsus in eo cubiculum sibi et quietem accipit eo gratam, quo non angustam spatio, incursu molestie non turbatam. Proinde sollicita uirgo sibi non immerito postulat indicari ubi pascat, ubi cubet is quem diligit amore singulari, ut cum fuerit indicatum, illo secure sequatur letabunda, ne   post greges sodalium feratur uagabunda.



CAPUT XXuI.

Ne uagari incipiam post greges sodalium tuorum. Sodalis Christi est, qui eius nomine uult censeri, qui se dicit eius esse, qui fidem eius eligit profiteri; qui uerbum eius annuntiat, qui uiam predicat ueritatis; qui se Christo sociat, uel re, uel imagine sanctitatis. Quia uero multi sunt qui re non gaudent 138 uera, sed imagine colorantur, qui quod astruunt uerbo aut facie, affectu et opere detestantur; eos uirgo non gregem, sed greges potius uoluit appellare, sciens quia conuenientius nomen iustis attribuitur singulare. Unde infra in Cantico: »Capilli tui sicut caprarum, dentes tui sicut grex ouium .« Et in Euangelio: »Nolite timere, pusillus grex .« Greges ergo sodalium falsa est credentium multitudo, in quibus species pietatis, sed nulla uirtus, nulla est operum fortitudo, in quibus religionis Christiane paret ostentatio, Scripture sonat nonnunquam predicatio uel doctrina, sed uita non recte sapit, non morum satis redolet disciplina. Qui plerumque infirmorum ledunt conscientias et seducunt, et a iustitie semita declinantes in erroris latitudinem introducunt, et uel apertis colloquiis uel occultis consiliis uel exemplis deterioribus mores bonos corrumpunt, eisque arctum religionis iter uel auferunt penitus, uel saltem ad modicum interrumpunt. Post huiusmodi seductores uirgo prudentissima non uult ferri, sed discernere sapienter, qui,  quibus debeant anteferri, ne si pro Stephano Nicolaum, Iudam accipiat pro Ioanne, eorum similis habeatur, uel duplo filia sit gehenne. Quod malum instinctu malignorum spirituum fieri uirgo nouit, quos de sede celestium longe fecit iniquitas et remouit, dum diuinam excellentiam oculo satis humili non uiderunt, sed inaccessam similitudinem affectantes, de celo instar fulguris ceciderunt. Qui scientes nunquam se illo unde ceciderant redituros, sed de luto factos homines operante gratia et meritis ascensuros; corrupti malitia, dolore miro inuident et torquentur, et summo nisu nocent eis, quibus hanc dari gratiam intuentur; quia ergo eis est indefessus animus inuidendi, eisque mille artes, iuxta quemdam ethnicum, sunt nocendi, tam nocte  media quam die medio retia sua tendunt, et uel sagitta in tenebris, uel incursu meridiano incautos et miseros comprehendunt . Sagitta uolans in tenebris, que ferit grauiter dum nescitur, occulta est suggestio, qua noster animus delinitur, cum oppanso quodam uelamine, aut nullam, aut uenialem se promittit, et paruo tanquam uulnere ad cor miserum uirus mortiferum intromittit. Incursus uero meridianus aperta est malignitas impugnantis, cum effundit totas uires uehemens impudentia malignantis, cum a throno patientie, obedientie, continentie grauiter nos deponit, uel forte resistentibus, damna, pericula, martyria minatur euidentius et apponit. Quod si forte quemuis malignus inuenerit spiritus fortiorem, ut non minas eius terribiles, non  eius timeat impetum acriorem, ponit minas, tacet pericula, nichil ingerit uiolenter, sed ad quamdam se conuertit religionis speciem fraudulenter: sentiens quippe nonnullis, uigilias, orationes, abstinentiam, ieiunium, laborem manuum complacere non resistit, sed insistit, et hortatur in eis primum fortius permanere; et ne in his preueniri possint, ab alterutro sollicitius precauere, deinde tempore debito non contentos modum regulariter positum non tenere. Dum igitur quilibet spiritu feruens, ceteris non inferior esse tentat, et admissum equum desiderii freno moderaminis non retentat, dum solemnes uigilias preuenit, ut oret deuotius uel suauius aliquid ruminet de Scripturis, dum ieiunat, et abstinet, ne quasi uentrem oneret escis citius transituris,  dum adhuc uigens corpore labori manuum debito plus intendit, dum ad hec uel horum similia habenis laxioribus se extendit: occurrunt hinc inde flatus glorie, laudis amor, estimatio presumptiua, contemptus aliorum, temerarium iudicium, reprehensio durior et nociua. Damnans quippe ceteros quos tanquam tepidos tenere modum conspicit laxiorem, se feruentem fortius, iam cunctis reputat meliorem; et quo ad maiora inconsiderantius inardescit, eo lesus uento superbie aret nequius, turpius inanescit. Nam quem feruor agit precipitem, uanitas excipit subinducta, eiusque conscientiam fallit quedam species introducta, que bonum simulans luce falsa, huius retundit oculos et obscurat, illo subtilius operante qui se in lucis angelum  transfigurat. Cuius opere miser iste nequaquam existimat se illusum, sed quodam uelut solis meridiani radio se perfusum, in quo solam superficiem tanquam florem conspicuum dum attendit, fructum sperat certiorem, nec in radice uitium deprehendit. Seductus ergo isto, post greges sodalium iam uagatur, dum quasi bene operans, malignorum arte spirituum defraudatur, quos sodales Christi et socios quodammodo comperitur, dum Christo placere se existimat, et placere istis nichilominus inuenitur. Post cuiusmodi sodales non uult uirgo prudentior euagari, non eorum meridiana boni specie defraudari, sed eorum astutias oculo deprehendere perspicaci, et Christum inuenire in luce propria et meridie non fallaci. uolo, inquit, lucem tuam inuenire ueracem,  utilem, et serenam, ne errore decepta, post lucem cursitem alienam, ne cadens Lucifer sibi falso assumat similitudinem Michelis, ne se mihi offerat Satanas in forma et specie Gabrielis. uolo, ait, meridiano incursu et demonio non seduci, eorum blanditiis et simulatione deceptoria non abduci, qui se tuos sodales mentiuntur, qui nomine letantes angelorum, angelica beatitudine non fruuntur. 139 Ne igitur predicta lux istorum et dies mihi subdole blandiatur, ostende in quo uel homine uel angelo tibi, grata requies habeatur, que apud temetipsum non solum in die, sed in meridie rutilat et flammescit, dum perfecta, nec mane inchoata, nec cursu defluo uesperascit.

 Hactenus Sponsa uirgo de ipso et ad ipsum, quem tenerius diligit, est locuta, suumque amorem et desiderium sermone continuo prosecuta: nunc assumit silentium, loqui tamen penitus non omittens, sed audiendi gratia paululum intermittens. Et nos itaque hoc in loco assumpto paulisper silentio quiescamus, et primo huic tandem libro terminum imponamus, quia et iste prolixitati sue postulat calcem poni, et nostra infirmitas laborem inchoatum, uel ad modicum iam seponi. Ad id uero disserendum, quod dignatus est Sponsus uirgini respondere, si dies illuxerit, curabo quiescentem calamum retorquere; si sanctus ille Spiritus dignanter accesserit in silentio me docere, quod eidem complaceat me loqui potius quam silere.



LIBER SECUNDUS.



CAPUT PRIMUM.


Si ignoras te, o pulcherrima inter mulieres, egredere, et abi post uestigia gregum. Post multa uerba uirginis quibus sui estus animi demonstrauit, quibus dari sibi optatum osculum, indicari Sponsi cubiculum postulauit: non duritia, non contemptus, ultra denique sera silentii tenet Sponsum, sed auditis diligenter illius uotis et precibus dat responsum.  Et profecto uirginem, que ubi Sponsus cubet tam sollicite uult doceri, monet primo ut seipsam non negligat studiosius intueri, ut ad sua se conuertens, suam pulchritudinem non ignoret, ne forte ignoratam situ uel negligentia decoloret. Non enim satis caute ad acquirendum cetera se accendit, qui prius acquisita digne considerationis oculo non attendit, et opes concupitas labore temerario coaceruat; qui  pridem repositas diligenti sollicitudine non obseruat. Peta describente, uenator errat non modicum et delinquit, qui fugientia captat, capta respuens derelinquit; et propheta Aggeus arguendum eum nichilominus demonstrauit, qui mercedes congregatas in pertusum sacculum collocauit . Proinde Sponsus uirginem ad considerandam suam ipsius pulchritudinem primo mittit, eamque obliuioni dare preterita non permittit: hoc ipsum ei memorans, quod eam commonet memorare ut illa facilius possit aurem monitis inclinare. O pulchra, inquit, inter mulieres. Quod illa uirgo quam sibi ab eterno in matrem Dei Filius preelegit, in qua tempore congruo sumens carnem membris contractioribus se cegit, de qua nasci uoluit sepe carnis nouo  genere non abrupta, cuius factus est filius ante partum et post partum castitate penitus incorrupta: quod illa, inquam, uirgo inter ceteras, hoc est pre ceteris mulieribus fuerit speciosa, existimo dignum credi, nec est fides huiusmodi uitiosa. Neque enim est credibile ut Deus, Dei Filius, matrem elegerit fuscam, luscam, struma notabilem uel gibbosam: et non magis uultu niueo, colore roseo, gratis oculis, pleno corpore speciosam, ut que ad officium dignius pre ceteris mulieribus est electa, esset non solum quauis turpitudine non infecta: sed et specie corporali cunctis pulchrior et perfecta. Quamuis quod pulchra inter mulieres dicitur, non tam congruat gratie uultus, corporis uenustati, quam perfectis moribus et admirande illius  sanctitati, que teste angelo gratia plena, quod de altera nusquam muliere perhibetur, sola solius Christi mater fieri promeretur. Cuiusmodi pulchritudinem attendens angelus: »Benedicta tu, inquit, in mulieribus .« Ipsa quippe in mulieribus hoc est inter mulieres, est benedicta, quibus Eue merito maledictio durior est inflicta, cui primo delinquenti lege misera conformantur, et peccatis obnoxie materna similitudine deformantur. Inter quas miseras et deformes huic uirgini pulchritudo amplior est concessa, que maledictum uetus et legem hereditariam supergressa, obumbrante Spiritu omnem a se estum malitie, peccati maculam longe fecit, et innocentie meritis, mentis pulchritudine  cunctis mulieribus se prefecit. Ad augmentum uero pulchritudinis integritate corporis letabunda, nouo et inexperto cunctis genere fit fecunda; et partu inenarrabili natum protulit uirgo talem, ut non ante, non postea genuerit potissimum altera uel equalem. Proinde tanta et tam incomparabilis celsitudo, quid nisi huius uirginis mira est et eminens pulchritudo, qua non solum a ceteris mulieribus non preuenta, sed ipsa inter omnes longe pulchrior et excellentior est inuenta? Ad quod considerandum Sponsus eam reuocat 140 et reducit, eamque ad optatum cubiculum nondum plenius introducit, ut seipsam primo sciat quanta scilicet gratia decoretur, unde, quo peruenerit humilitate memori recordetur. Tu, ait, que maiorem cunctis mulieribus  gratiam iam adepta, uirgo manens, Dei mater mirabiliter es effecta, dum quod restat non inuenis, nec adhuc peruenis ad optatum, attende diligentius quid tibi iam meo munere sit collatum. Nam cum auida futurorum nondum ea preuales adipisci, si accepte iam gratie curas humiliter reminisci, perceptio presentium fidem tuam solidius confirmabit, et confirmata fides futura tam suauius quam securius exspectabit. Si uero postponis et ignoras que iam uelut presentialiter experiris, et dum captas inexperta, expertorum negligens inueniris: Egredere, quod quidem non consulens, non imperans tibi dico, sed minas incutiens, futuri prescius hec predico. Egredere, inquit, hoc est, egredieris, et a secreto mereberis resilire, a sanctuario longe fies  in quod postulas introire, ab ipso quod tibi uis ostendi grato cubiculo repelleris, et uideberis egredi, cum non ingredi permitteris. Sic nimirum deleri de libro uiuentium perhibentur, qui cum iustis in eterno ascribi codice non merentur; et sermone usitato, nobis asserimus hec auferri, que sperata uel optata tandem nobis nouimus non conferri. Itaque et uirgo se foras egredi conqueretur, cum ignorantie merito repulsam ab introitu patietur, cum oblita sue pulchritudinis, turpis et decolor apparebit, cum ex recordatione presentium certam futurorum fiduciam non habebit. Si autem pignus Spiritus et arrhas, uirgo, memoriter consideraueris te habere, quas nullus electorum eo prorsus modo meruit obtinere; scies profecto quia quidquid  digne postulas, non aufertur, nec fraudatur estuantis iustum desiderium, sed differtur. Que enim tot et tanta supra omnes mulieres accepisti, que sine Patre Filium operante sancto Spiritu concepisti, que iuxta Gabrielem apud Deum miram et ineffabilem gratiam inuenisti, dum conceptum sine coitu, sine gemitu peperisti, quid tibi deinceps iure existimas abnegari, si tamen tempus uenerit quo id fuerit dignum dari? Qui ergo tanta contulit, ab eodem quod reliquum est exspecta, et si, ut plerumque uidetur, animo cupienti moram fecerit, reexspecta; et ne forte grauet dilatio, quid iam acceperis recordare, et acceptorum memoria, ad fidem et patientiam confortare. Nam in eo quod iam tenes, omnem mulierum  pulchritudinem excessisti, et pulchra mentis facie omnes Eue filias precessisti, quod si cognoueris, et dignas egeris gratias largitori, suspirans ad reliqua, non dabis murmur indebitum dilatori. Ad hoc quippe differt, ut dilatum desiderium feruentius et constantius ingemiscat, non ut quassata fide per impatientiam defetiscat, ut dilationis tempore pulchram faciem excolas amplius et decores; non obliuionis puluere et ignorantia degeneri negligentius decolores. Si ergo ignoras te, egredere a cetu meo, a sinu meo, a me, a denique ipsius facie quem amasti: Et abi post uestigia gregum, quos paulo antea formidasti. Egredere, inquit, et abi. Egressus enim quis a sanctuario quod debuerat introire, proficiens in peius, iam stare non  conceditur, sed abire; et quia non seipsum, non monentis consilium timuit obliuisci, longe a se, et a monente longius cogitur proficisci. Abit autem post uestigia gregum, qui preuiam eorum sequitur prauitatem, qui errorum et sectarum amatores, fidei nesciunt unitatem, uel qui more uiuentes bestiali, eos alliciunt et decipiunt qui sequuntur, et suis prauis moribus quos precedunt, grauiter persequuntur.



CAPUT II.

Et pasce hedos tuos iuxta tabernacula pastorum. Cum egressus quisque abierit, obscuratum iam habens intellectum, hedos pascere perhibetur, dum affectus prauos perducit ad effectum, dum mentis inconstantiam, morum petulantiam, immunditiam corporalem fouet et prouehit, et uitam ducere diligit  animalem. Agnos forte pascit, qui miserentis gratie spiritu confortatus, actus habet innocuos, mundos et simplices cogitatus, quorum summus ille pastor fructum approbat, diligit et candorem, et ad pascendum eos, suum commonet dilectorem: »Si diligis me, inquit, pasce agnos meos .« Hedos uero pascit, qui mente corrupta, seducto spiritu, perdita uoluntate agit mala, gaudet malitia, grauatur equitate; et ea prosequitur que iudex iustus poni iudicat a sinistris , ut in eis dure deseuiat ultor angelus cum ministris. Cuiusmodi hedos non in tabernaculis pastorum pascere perhibetur, a quorum contubernio propria urgente malitia prohibetur, quem illorum uita non allicit, non delectant opera, sed offendunt, nec  imitari diligit quod illi doctrina et moribus preostendunt. Et quia non uersari pastorum in tabernaculis inuenitur, in quibus exsultationis et salutis pariter uox auditur: prope saltem remanet, nec longius pascua sunt inuenta, dum 141 Christi nomen tenet, baptisma non aliud, communia sacramenta. Abhorrens itaque uirtutem, pietatis specie gloriatur, et non tenens rem, fidei sacramento uisibiliter obumbratur; et ob hoc non intus, sed iuxta pastorum tabernacula pascere memoratur, quia, etsi foris sit quodammodo, rei tamen sua species uicinatur. Pastores sunt perfecti quilibet, qui fidem rectam non tam nomine quam operibus exsequuntur, qui regenerationis lauacro semel  loti, deuotis sepe lacrymis abluuntur, qui Ecclesie sacramenta deuote suam celebrant ad salutem, dum eorum non tam forinsecus formam obtinent, quam uirtutem. In quibus tabernaculis suas in directum corrigunt prauitates, diuino beneplacito subiiciunt proprias uoluntates; et discreto moderamine regunt sicut opera, sic affectus et per dies singulos ampliores transeunt ad profectus. In his autem non uersantur, sed eis aliquatenus appropinquant, qui destruunt fidem operibus, cum sacramenta fidei non relinquant, qui uirtutem non habentes, exteriori eius titulo decorantur; et quos bonos uiderint non re, sed nomine pastores imitantur. Sed fortasse nonnullis durum uidebitur et austerum, quod Sponsus Matrem uirginem sic affatur, quod preloquenti  dulcia tenere diligenti responsionis principio sic minatur; cum certum sit post predictum osculum ab eo illam non sic egredi uel abire, et proinde osculanti uel amanti non tam grauia, non superflua conuenire. Etsi enim cuiuis anime uel etiam Ecclesie potest conuenientius assignari, cui delinquenti frequentius Christus utile iudicat nunc promittere, nunc minari: huius tamen specialiter constantior esse creditur pulchritudo, in qua Deus humanatur, diuinitatis corporaliter habitat plenitudo. Dignum igitur existimo paulo attentius nos uidere, quomodo uirgini amatoria preloquenti Sponsus amet paria respondere; et cuius preces, uota, indefessum desiderium iam presensit, laudes laudibus referens ab eius desiderio non dissensit.



CAPUT III.


Si ignoras te, o pulchra inter mulieres, egredere et abi post uestigia gregum. Nolens Sponsus gradatim ad profectus uirginem promouere, docet eam quomodo mereatur proficiendi gratiam obtinere, uidelicet, si, que tam obtinuit, apud se, uelut in abscondito sic reponat, ut eis manum piceam uel ad modicum hostis subdolus non apponat. Apponit enim plerumque tactum noxium bonis potioribus maioris gratie sanctitatis, cum superfundit eis cladem, nequam caliginose nebulam uanitatis, cum uel flatu graui superbie mentem donis preditam obruit et obdurat, uel saltem aura leui tenere faciei pulchritudinem subobscurat. Difficile quippe cuiuis est uirgini donis potioribus sese preditam intueri, et superbe  uanitatis uel non quati ariete, uel flatu quantumuis modico non moueri: egregiam forma, uultu laudabilem se sentire, et laudanti frequentius flexo nunquam animo consentire. Unde necesse est, ut que superbia non uult tangi, sibi speculum non apponat, ne cum pulchram se uiderit, forte ceteris se preponat: imo ut nec ad modicum blando consentiat deceptori, ignotam sibi faciem casto tantum cognoscendam prebeat amatori. Amator itaque castus non nisi sibi uolens uirginem complacere, ipsam proprie faciei uult notitiam non habere, uult ut uirgo se nesciat, suam pulchritudinem non miretur, ne admirans siue laudans, in se magis quam in Domino glorietur. Felix ille angelus haberetur, si  quodammodo se nesciret, cum in deliciis paradisi splendore Luciferum preueniret; felix, inquam, si non de his que acceperat superbiret, et a Deo conditus, Deo paria non sentiret. Longe satius, longe felicius, Abraham se nesciuit, cum diuinum colloquium, se quasi nesciens, requisiuit, cum oblitus quod magnus meritis, uita clarior haberetur, prudenti consilio se non nisi puluerem esse et cinerem fateretur. »Loquar, inquit, ad Dominum meum, cum sim puluis et cinis .« Felix etiam rex Dauid, qui quoniam legis litteram quam didicerat non uult scire, uilipendens propriam, in Domini potentiam meretur introire, et suam non constituens, Dei iustitie ceruice subdita famulatur, et oblitus suorum, eorum solummodo que sunt Domini memoratur.  »Quoniam non cognoui, ait, litteraturam, introibo in potentias Domini; Domine, memorabor iustitie tue solius .« Econtra miser ille Nabuchodonosor qui sui a se notitiam non amouit, qui diuitem, prepotentem, uariis successibus preditum se cognouit, qui sese imperantem, quam eum per quem reges imperant, plus attendit, et se magnum intuens, auctorem sue magnitudinis paruipendit. »Nonne hec est, inquit, Babylon magna, quam edificaui in robore fortitudinis mee, et in gloria decoris mei?«  Quod si quis obiecerit quia nonnulli inueniuntur preclara sua opera reuoluisse, in quo tamen Scriptura non iudicat eos reprehensibiles exstitisse: attendat tempus, causam 142 discernat, quibus id fieri comperitur: et sciat quando,  et quare id tam licitum quam necessarium inuenitur. Cum enim sentit quis ad patiendum uel faciendum mala grauius se compelli, si ab his prudenti consilio tanquam pedes a laqueo uult euelli, potest, imo et debet, bona que iam obtinuit amabiliter recensere, ut memoria meliorum mala possit imminentia remouere. Inde est quod Iob cum multo malorum pondere, simul et numero quateretur, et ut Deo tandem malediceret uxoris instantia moneretur: bona que iam acceperat reuocat ad memoriam et reuoluit, et bonorum memorem, malorum congeries impatientie maculis non inuoluit. »Cor uidue, inquit, consolatus sum, et iustitia indutus sum: et uestiui me sicut uestimento. Oculus fui ceco, et pes claudo; pater eram pauperum. Cumque sederem  quasi rex circumstante exercitu, eram tamen merentium consolator . Nunc autem derident me iuniores tempore .« Et supra: »Si bona suscepimus de manu Domini, quare mala non sustineamus?«  Bona sua uir bonus digna premi silentio non putauit, cum eum circumquaque tanta malorum multiplicitas angustauit, ut bonorum suauis recordatio leuem redderet pressure sarcinam incumbentis, ut longe post admonuit Scriptura cuiusdam Sapientis: »In die, inquit, malorum ne immemor sis bonorum .« Ad hoc ualet, ut existimo, dictum illud, quod littere gentilium tam fauorabiliter extulerunt, et ut dignum memoria scriptum ad posteros transtulerunt, quod  nonnulli asserunt unum e septem Grecie sapientibus protulisse, alii potius asseuerant Apollinem eleganti oraculo respondisse: »Scito, inquit, te ipsum, homo.« Quia sapientes seculi ex anima rationali et corpore constare hominem cognoscebant, quorum alterum cum diis, alterum commune habere cum belluis asserebant, quorum erat doctrina sanior, rationem corpori preferebant, quo iudicio belluis detrahentes, diis  deferebant. uolebant itaque ut homo ratione preuia regeretur, et caro bestialis rationali spiritui subderetur; et euecto spiritu, homo de inter bestias auferretur; et si non loco, uel  merito in deorum consortium transferretur.  Ad hoc quippe et propter hoc censebant hominem factum esse, hoc inter hominem et pecudem naturaliter interesse: quod terrenis pecus licenter inhiat, homo ad celestia iubetur aspirare, quod etiam os homini sublime datum  uidetur indicare. Huius rei uult Apollo prudenter hominem reminisci, scire unde ueniens, quo debeat rationis merito proficisci: suum infra posterius, uelut somno deditum obliuisci; ad id quod est anterius agilitate uirium expergisci. Quia uero plures a tramite declinant et exorbitant rationis, qui more belluino immerguntur terrene sordibus actionis, qui delictis grauibus manus implicant et inuoluunt, pedes iniiciunt uoluntariis, ab obiectis criminibus non absoluunt, quorum uix aliquis qui uiuat secundum hominem  inuenitur, imo iuxta philosophum suem uel asinum uiuere comperitur; ideo uates clamat, silere tripodem non permittit, sonat oraculum, doctrinam censoria uox emittit: Magnus Apollo tonat, et emisso fulgure uult timeri, uult equum et mulum, suem et asinum ab errore et ignorantia deterreri; uult meliores quosque ad honestam scientiam commoneri, suosque auditores ad intelligendam rationis excellentiam promoueri. »Scito, ait, te ipsum, homo.« Cuius sententie Paulus non inscius cum ad patiendum grauia cogeretur, cum infirmitati et scandalo Corinthiorum tenere compatiens ureretur, ne plus iusto aliena sarcina grauaretur, uel forte ut grauatis audiri dignior uideretur: recurrit ad scientiam, scire se hominem profitetur, qui non  carni deseruiat, sed qui celo inseri glorietur. »Scio, inquit, hominem in Christo raptum usque ad tertium celum; et scio huiusmodi hominem, siue in corpore, siue extra corpus, nescio, Deus scit, quoniam raptus est in paradisum, et audiuit arcana uerba, que non licet homini loqui .« Et Adiunxit: »Pro huiusmodi gloriabor .« uidetis Paulum scire se hominem ad celum tertium sublimari, paradisum inuisere, et pro tanta gratia gloriari? Ad hoc uidelicet, ne pseudoapostolis Corinthii plus deferrent, eiusque doctrine et meritis doctores subdolos anteferrent. Alioquin si hec, uel huic similis causa uel necessitas non fuisset, que uirum sapientem ad hanc uelut insipientiam cegisset,  profecto illud de Euangelio suis dictum coapostolis meminisset, et dignum memoria tam in sermone quam conscientia tenuisset: »Cum omnia bona feceritis, dicite, quia serui inutiles sumus .« In quo dicto datur intelligi quia non omnia bona quiuis facere comprobatur, si non istud dicere bonis ceteris apponatur: et bonorum congeriem digna satis superficie non colorat, qui eam uanitatis uitande gratia non ignorat. Ut igitur perfecte sanctam et humilem noueritis Sponsam esse, hanc in ea Sponsus docet ignorantiam esse, que dum festinat ad reliqua que nondum dat filius, sed promittit, ea que iam obtinet, glorianti memorie  non committit. Si ignoras, inquit, te, o pulchra. Quod enim dicit Si, non dubitatiua, sed affirmatiua coniunctio est; sicut ille peta: »Dii, si qua est pietas celo.« Dicit itaque Sponsus: Si ignoras te, o pulchra, quod quidem difficile est, sed tamen 143 uirum est, Egredere. Egredere autem, unde et quo, nisi a contemplatione tua ad opus tuum? Egredere a consideratione pulchritudinis tue ad informandum pulchritudinem aliorum, tui quasi negligens, esto sollicita plurimorum: informa discipulos, apostolos doce, que de me perfectius cognouisti: Ioanni condescende, quem ut filium mater suscepisti. Egredere, inquam, et abi post uestigia gregum. Qui gregibus president, post eorum uestigia gradiuntur, eorum sollicitudinem habere pre  oculis cognoscuntur; ne quis erret, ne quis lassus resideat, oculos uigiles circumducunt, adgaudent saniori, infirmum quemque reportant in humeris uel reducunt. Est igitur insigne potestatis gregibus presidere, et uirgini presidenti apostoli monentur assidere, ut eis uirgo imperet, et ut mater omnium curam gerat, et illi matrem audiant, sicut Euangelium asseuerat. »Mulier, inquit, ecce filius tuus ;« ad discipulum autem: »Ecce mater tua .« Cum enim Ioannis cura matri uirgini delegatur, aliorum sollicitudo non ab ea, ut existimo, relegatur, sed quod certi causa mysterii uni specialius assignatur, omnibus generaliter esse necessarium designatur. Nec enim solus Ioannes Mariam suscipit, susceptam ueneratur, nec solum Ioannem uirgo  affectu deuote sollicitudinis amplexatur, sed omnes diligens, omnibus studet utilem se prebere, doctrina precipuam, imitabilem omnibus exhibere. »Omnes, inquit, erant unanimiter perseuerantes in oratione cum Maria matre Iesu .« Post eorum itaque uirgo abire uestigia commonetur, ut processus ipsorum diligenti oculo perscrutetur, quid agant, quo tendant, qua transeant sollicitius inuestiget, dignum laude promoueat, deuium quoque non pretereat sed castiget. Greges sunt apostoli et qui eis fide et operibus aggregantur, qui euangelicis imbuti sacramentis ab errore ignorantium segregantur, qui uenerantes uirginem et eius credentes auditui, ad eternam pascuam suspirantes, que mundi sunt, habent contemptui.  Quibus per Ezechielem dicitur: »uos autem greges mei, dicit Dominus .« Quos ideo forte plurali numero greges uoluit appellare, quia iussi apostoli uerbum Euangelii credituris gentibus predicare: diuisi ab inuicem ducente Spiritu diuersas mundi partes elegerunt, in quibus multos greges et conuentus hominum, multas ecclesias predicandi studio collegerunt. Qui, etsi loco, tempore, uirtutum merito sunt diuersi, tamen dum ad fidem catholicam et doctrinam euangelicam ueniunt uniuersi, multi greges in unum, in unam Ecclesiam plurime rediguntur: omnesque indiuiso sacramento fidei et baptismatis uniuntur.



CAPUT Iu.

Et pasce hedos tuos iuxta tabernacula pastorum. Hedos uocat apostolos, qui cum uerbo uirginis et  exemplo ad multam sanctitatem proficere non negentur, tamen dum mortali uita uiuunt et carnis ergastulo detinentur, iuxta Sponsi consilium seruos inutiles se fatentur, et suam iustitiam ignorantes, peccata sua uoce humili confitentur . Quorum unus: »Si dixerimus, ait, quia peccatum non habemus, nos ipsos seducimus, et ueritas in nobis non est .« Et alius: »In multis, inquit, offendimus omnes .« Quos itaque reddit agnos candor conscientie, innocentie pulchritudo, morum simplicitas, meritorum eminens sanctitudo: eosdem hedos facit peccati confessio cum timore, dum adhuc nescit homo utrum odio dignus sit an amore. Proinde cum iusti quilibet appellantur agni, et eorum laudes innocentia promeretur,  que digna commendari nisi Christi munere non habetur: »Meos« dicit, sicut Petro longe postea designauit, cum ei diligenti curam diligentium assignauit. »Simon Ioannis, diligis me? pasce agnos meos .« Cum autem eos peccati merito hedorum nomine uult censeri, quos Iacobus et Ioannes sine peccato asserunt non haberi, dicit »tuos« ut uirgini curam illorum ingerat ampliorem qua eisdem curandis inuigilet, et ad statum uirgo prouehat meliorem. Sicut Moysi dictum est: »Descende, peccauit populus tuus .« uel quia sicut agni euangelico testimonio dextram sortiuntur, sic hedi ad sinistram Sponsi constitui cognoscuntur ; per hedos non incongrue omnes actus uirginis uult signari, quidquid scilicet  in hac uita uirgo temporaliter iubetur operari. Castigatio enim sui, aliorum sollicitudo, predicatio uel doctrina, sudores et algores, uigilie, ieiunium, disciplina, dona quidem Christi sunt, sed ad sinistram eius uidentur pertinere, quia gradu non fixa stabili, cito finem merentur obtinere. Attamen si pascantur, faciunt et prouentum, non sicut apud Osee: »Stultus Ephraim pascit uentum ,« sed iuxta pastorum tabernacula pascere Sponsa curet, id est, ut preceptis Scripturarum et earum auctoribus se configuret. Pastores sunt Abraham, Isaac, et Iacob, Moyses et Dauid, patriarche et prophete, quorum nonnulli ad litteram inueniuntur in pascendis gregibus laborasse, omnes in regendis et corrigendis  moribus multo sollicitius uigilasse. Et 144 forte ideo huiusmodi pastores in tabernaculis eligunt habitare, quia de uirtute in uirtutem docent et diligunt festinare; et eis presens quidquam non sufficit maiorem tendentibus ad profectum, donec euacuato quod ex parte est, tandem uenerint ad perfectum. Iuxta quorum tabernacula, secundum quorum doctrinam et exemplum, actus suos regere et dirigere uirgo precipitur, ut sequatur regulam Scripturarum, quam sciendam et tenendam proposuit longa retro series prophetarum. Etsi enim eosdem auctores uirgo mater speciali quadam gratia iam precedit, tempore tamen eam illorum auctoritas antecedit, nec est iniurium si ad eorum formam et doctrinam commendabilem inuitetur, ut uidilicet sequatur  exemplo, quos precellere meritis iam uidetur. Unde autem hoc uirgini ut preualeat facere quod monetur, ut se ignorans exeat, et abiens hedos pascere gratuletur, ostendit Sponsus ei, ut in solo Domino glorietur, et sue nescia faciei, solam illius faciem admiretur. Ideo addit: Equitatui meo, etc.



CAPUT u.

Equitatui meo in curribus Pharaonis assimilaui te, amica mea. Amicam dicit, cuius animus auditui penitus concordat, cuius conuersatio a mandatis nec ad modicum iam discordat, que sic agere et peragere studet omnia que mandantur, ut eum diligens qui mandauit, ab ipso diligi mereatur. Sicut in Euangelio scriptum est: »uos amici mei estis, si feceritis  que precipio uobis .« Porro hanc, ut amica fieret, assimilauit equitatui suo in curribus Pharaonis. Alludit rei geste, historiam tangit, que describit filios Isrel profunda maris sicco uestigio preterisse: currus uero Pharaonis et omnem prorsus illius exercitum interisse. In quo autem huic populo uirgo mater similis habeatur, congruum est uidere; uidetur enim huiusmodi similitudo dignam satis conuenientiam non habere, presertim cum in illo transitu non inueniatur equos populus Isrel habuisse, et non fuerit equitatus, cui constat equos et equites defuisse. De Pharaone quippe scriptum est: »Equum et ascensorem proiecit in mare ,« et infra: »Currus Pharaonis et exercitum  eius proiecit in mare .« Transeuntibus uero filiis Isrel, equorum uel curruum nulla fit mentio, minasque Pharaonis non euadunt tali presidio, ne quod sola Dei manus mirabiliter uoluit operari, dignum quisquam existimet equis uel curribus assignari. Denique mare, etsi forte nauigio, tamen equo aut rota uolubili non transitur; in transitu autem illo, sicut non nauigium, sic nec uehiculum populus experitur, sed diuisis fluctibus, et hinc inde stantibus, instar muri, pede sicco transeunt, Aegyptiorum ultra impetus non sensuri. Non itaque ob aliud recte dicitur equitatus, nisi quia Deus ei spiritaliter insidebat, subiectoque populo rector misericorditer presidebat; eiusque presidentis ille currus exstitit uel quadriga, et quadrige subsidentis  iste dux esse uoluit et auriga. Cui Moyses: »Dux fuisti, ait, in misericordia tua populo quem redemisti .« Et Habacuc: »Qui ascendis super equos tuos, et quadrige tue saluatio .« Cuiusmodi equitatum, sicut, inquit, in curribus Pharaonis, id est supra omnes currus Pharaonis feci meum, meo seruitio mancipaui, cum eductum de Aegypto de inter manus persequentium liberaui, sic profundo mysterio mirabili cuidam ministerio te addixi, cum electam matrem Sponsam in mulieribus, id est supra omnes te mulieres benedixi. Omnes quippe motus, omnes impetus quos caro suggerit, quos mens congerit eneruata, omnes uitiorum turbas quas emittit et immittit Aegyptus perdite deprauata, submersi et exstinxi aque diluuio deprimentis, tuas et tersi maculas gratie  beneficio diluentis. Exstinctis autem hostibus, meo te seruitio liberius assignatam, leui iugo et suaui, ceruice uoluntaria mancipatam: potens eques, auriga doctus per medium maris duco, et hinc inde remotis fluctibus ad terram uiuentium solidam te perduco. Stat a dextris et sinistris aquarum imminens altitudo, quas in modum macerie fixas tenet inuisibilis fortitudo, obstupescunt et mirantur nouo et insueto genere se teneri, quadrige dari uiam, et undas labiles non timeri. Sic enim uersans et conuersans inter medium peccatorum, hinc gentium stultitiam, illinc attendens scandala Iudeorum ; ex eorum malitia non culpam tibi contrahis, non peccatum, non frangeris opprobriis, non iter deseris premonstratum. Nec solum caput tuum non premit uel opprimit  unde congeries imminentis, sed nec riuus preteriens pedes attaminat incedentis, imo pede sicco, puro uestigio, munda uita, uiam preteris huius mundi, nullo uitiorum attactu lacessita. Tanto autem donata munere quomodo non amica, cuius in mundo tam immundo conuersatio tam pudica, que animi mei custos, secreti conscia spiritalis, uera mater facta es, tori nescia maritalis? Quod uero in concipiendo, torum non nouerit maritalem, imo extunc et deinceps attactus uenereus 145 non leserit animum uirginalem, uerbis sequentibus Sponsus uidetur intimare, quibus illius pudicitiam euidentius uoluit commendare.



CAPUT uI.

Pulchre sunt gene tue sicut turturis. In genis  constat uirginis pulchritudinem amplius apparere, in quibus inuenitur color niueus subrubere; imo candor et rubor sibi ad inuicem uidentur inuidere, dum quisque uelut certat genarum solus superficiem obtinere. uel, si magis placet, imo quia placet, cum toti faciei candor largo munere se infundit, et rubor se in genis aspersione tenui superfundit: arrident alterutrum, et fit quedam colorum societas amicalis dum ex niuali roseus, et ex roseo gratior fit niualis. Gene itaque decore uirginis commendabili colorantur, que non confusa sed diffusa in eis gratia decorantur; in quibus color rubeus uel rubor sanguineus candori sociatur, et alter alterum non fastidit, sed fauce semper a uida satiatur. Candor uirginis  est carnis munditia et integritas uirginalis, quam non ledit macula, non corruptio corporalis; que munita securius uiolento predonis impetu non sordescit, reclusa diligentius flatu flante durius, non pallescit. Rubor uero qui decenter colori niueo copulatur, feruor est siue calor quo mens interior ardere gratulatur; qui cum uelut in camino semetipsum intus uix possit continere, foris in operibus tanquam in genis uidetur apparere. Quantum enim intus uirgo ardeat amore spiritali, non ad plenum potest exprimere foris opere corporali; sed ex abundantia quam interna conscientia comprehendit, foris in facie quedam uelut scintilla rubea se ostendit. Hoc rubore et candore genas uirginis pulchras existimo perhiberi, quarum pulchritudinem amator  eius diligit intueri; et quam a uirgine, ut ante dictum est, humilitatis gratia uult nesciri, ei ipse non inuidus laudes amat congruas impertiri. Nec putandum quod aliquam eidem inferat pulchritudini lesionem, quod in eius laudibus facit turturis mentionem, quia turtur, etsi nullius meriti, nullius esse creditur sanctitatis, pudicitie tamen typum, et modeste prebet formulam castitatis. Unum quippe sortitus comparem alterum ultra nescit, illi soli seruans fidem nosse alterum erubescit: illo forte perdito, nec sic alterum uult habere, dolet tanquam uiduus, nec in ligno uiridi uult sedere. Quantus amor, quanta fides, quantum desiderium castitatis, quam sanctam et imitandam pudice prefert speciem honestatis, ut presentem, sic absentem amat  singulariter quem elegit, in cuius semel consortium fide media se redegit? Cui turturi que melius, que potest dignius comparari, quam illa uirgo uirginum in qua Deus uoluit incarnari, cum ad eum singulariter diligendum toto iam desiderio raperetur, ut abhorrens omnem uirum, ad ingressum etiam angeli turbaretur? Nato autem filio nichilominus nulla uiri concupiscentia matrem lesit, sed genito genitrix, Sponsa Sponso amore insolubili sic adhesit, ut ultra non inferret carnalis impetus casto spiritui detrimentum, nullum ultra uel sentiret amoris alterius blandimentum; inherens soli celo, nesciret fragile pauimentum, carnem sic in filio, ut in Sponso amaret sacramentum. Sponso quidem fide  firma diligit adherere, eique uni uiro uirginem se castam exhibere, cuius nimirum et letatur per tempus aliquod presentia corporali, et beata predicatur amore et commercio spiritali. »Beata que credidisti,« ait Elisabeth ! Illo autem uelut perdito, cum scilicet mortuus et resurgens consortium humanum fastidiret, et eo unde uenerat, hoc est, ad Patris dexteram iam rediret: hec abhorrens publicum, corde casto, facie uerecunda, uidua perseuerat instar turturis gemebunda. Et quia Sponsum, cuius uirens et delectabilis fuit presentia, non habebat, absenti fidem seruans in ligno non nisi arido iam sedebat; qui non alter ei Sponsus pari priuilegio presidebat, etsi forte gratia ministrandi alter ei uelut filius assistebat. Quodpropter, ut estimo,  cum in cruce positus Ioanni assistenti Christus matrem uirginem commendaret, et illius obsequio discipulum sollicite manciparet; signanter non ait: Mulier, ecce Sponsus tuus; ad discipulum autem: ecce Sponsa tua, sed ait: »Mulier, ecce filius tuus; ad discipulum autem: ecce mater tua .« In multis quippe filiis salua fide coniugali matris fecunditas commendatur, in multis uero sponsis intemperantie castitas accusatur: et ideo ut uirgo uni uiro seruetur uel absenti, non alter ei Sponsus, sed alter ei filius astitit in presenti. Denique alius Ioannes, maior quo inter natos mulierum non surrexit, ut plane cunctis indicat, hoc mysterium intellexit, qui cum possit credi Christus, qui proprius uirgini Sponsus erat, non se tamen Christum, non  esse Sponsum euidentius asseuerat. »Ipsi uos, ait, testimonium mihi perhibetis, quod dixerim, ego non sum Christus. Qui habet Sponsam Sponsus est. Amicus autem Sponsi, qui stat et audit eum: gaudio gaudet propter uocem Sponsi .« uidetis quia Ioannes digno considerationis oculo diligens 146 se metiri, aliis de ipso mentientibus, ipse prudens eligit non mentiri; et proprias sciens metas, non se Sponsum asserit, sed amicum, ne usurpans falsitatem, se reddat potius inimicum. Nullus itaque uirgini Sponsus nisi Christus, qui in eius utero miras et incomparabiles nuptias celebrauit, eamque non masculino coitu, sed diuino Spiritu fecundauit, cuius presentia eidem semper uirgini uiridescit, et ad uirorem eius, uirgo diligens hilarescit.  Quandiu enim cum ea sponsus est, non potest non gaudere, in quo uidet carnem suam carnis maculam non habere; qui in thalamo uteri secum factus est caro una, unione quidem nullum habente uitium, sed saluti omnium opportuna. Et quia tale, tam spiritale commercium, nichil sensit contrarium in iunctura, nimirum concepto nullum intulit uitium genitura; et natus Christus non sicut ceteri et ire filius ex natura, sed munda uixit carne, impulsu non necessario, sed uoluntario moritura. Denique moriturus: »Si in uiridi ligno, ait, hec faciunt, in arido quid fiet?«  Lignum uiride seipsum Sponsus dicit, cuius radix in conceptu occulto uermiculo non mordetur, cuius stipes, id est uita, putredine, quamuis modica, non tenetur; sermonum  tanquam ramorum diffusio flatu noxio non arescit, sed, ut concludam breui, uigore ingenito tota materies uiridescit. Cui melius conuenit quod Paulus dicit: »Quod si radix sancta, et rami .« Lignum ergo aridum recte quiuis homo alius appellatur, cuius et conceptio non satis defecata, et conuersatio uitiis impugnatur; qui ex se uel per se non germinat, non iusto germine fecundatur, nisi Sponso largiente ros diuine gratie ei desuper infundatur. Proinde uirgo quandiu Sponsus cum ea est, ligno uiridi iucundatur, eo uero absente omne lignum aridum arbitratur; nec aliud inuenit in quo pes turturis uel ad modicum requiescat, qui uel originali uel actuali uitiorum attactu non arescat.  Ostendens igitur de Sponsi absentia se dolere, dum nec habet quem diligit, nec alterum loco simili uult habere, sedet in arido, et gemens, uiduam se ostentat, et tam situ quam gemitu formam turturis representat. Nec putandum quod ex hoc sua priuetur gratia pulchritudo, quod sedere et gemere cogit uiduam mestitudo, quia sicut digne in Sponsi presentia Sponse facies hilarescit, sic non est alienum a gratia si in eius absentia contabescit. Genas itaque uirginis pulchras recte sicut turturis commendauit, cui tam presenti quam absenti fidem uirgo debitam conseruauit, que sciens illum hominem solum counita preditum deitate, se totam, se deuotam uerecunda illi contulit castitate. Cui Sponsus subiungit:



CAPUT uII.


Collum tuum, sicut monilia. Laudans Sponsus uirginem, comparationibus utitur inauditis, et ut prima pretendit facies, non satis ad exprimendam similitudinem exquisitis, quia nec gene turturi, nec monili collum uidetur conuenire, si non lector sollicitus latentem studeat conuenientiam inuenire. Collo innectitur uinculum, ut qui ligatus fuerit, teneatur, tentus hinc, illuc, illinc, alias iuxta tenentis libitum abducatur; et si maleuolus abductor fuerit, abductus misere captiuatur, et libertate perdita fortioris imperio mancipatur. Quo miserator Dominus aliquando pressam et oppressam quamdam uirginem intellexit, que decepta et illecta fraudulentas primo blanditias non despexit; postmodum  uero prebens collum ad uincula, duci ad ignominiam se neglexit, et oblita libertatis ingenite ad seruitutem noxiam se deflexit. Hanc uidens et miserans Dominus, ad id quod erat perditum reinuitat, monet ut alio se teneri ultra uinculo non permittat, et que laxo pudoris claustro permisit ingredi corruptorem, ut soluatur ab eius uinculo, castum et salutiferum audiat monitorem. »Solue, ait, uincula colli tui, captiua filia Sion .« Tu, ait, que olim digne Sion filia dicebaris, cum Deum mente uidens, ab eodem uice beneuola uidebaris; a collo tuo in quo non lapis pretiosus, non iam aurum rutilat, non monile, sed illud deturpauit mens corrupta, carnis estus, desiderium iuuenile; solue, queso, uincula, ut quod sordet inconcesse turpitudini  prostitutum, tergatur forti manu, honestati reddatur absolutum. Illa sorde huius nostre uirginis, quam habemus in manibus, collum non sorduit, non ceruice obstinata, non indomito corde obduruit; sed illud uoce blanda, molli manu Sponsus defricuit, defricato, leuigato onus leue, et suaue iugum imposuit. De quo et mandatum accepistis: »Tollite iugum meum super uos, et discite a me quia mitis sum et humilis corde .« Collum igitur uirginis est eius humilitas mansueta, mansuetudo humilis obedientie legibus assueta; cuius formam uel exemplum ipse Sponsus uoluit se prebere, cum Patri obediens, in utero uirginis Deus homo uoluit apparere. Cuius obedientiam uirgo dignam satis et imitabilem intellexit, et amatrix forme huius  collum tumide non erexit, sed auditu audiens tulit iugum, non quod Adam super filios aggrauauit, sed quod leue et suaue ferentis collum gratius leuigauit. 147 Sicut enim, iuxta ethnicum, non honor est, sed onus que ferentem species est lesura, sic e regione non onus est, sed honor species ornatura; et profecto Christi iugum diligentem non onerat, sed honorat, collum obedientis non dedecorat, sed decorat. Quantus mentis decor uobis uidetur in uerbis uirginis elucere, quanta de collo eius non palearia, sed monilia dependere; que ad uerbum angeli quo Deum parere predocetur, non nobilem de stirpe regia, sed ancillam humilem se fatetur? Nec nouum quidem et subitum erat ei diuinis monitis  obedire, que diebus retro quamplurimis Deo consueuerat deseruire; ita ut fideli proposito mansuram quoque uirginem se uoueret, unde tamen uel mandatum in Scripturis, uel formam in precessoribus non haberet. Solo eius docente Spiritu qui dignanter interius presidebat, ipsa suam castitatem illibatam seruare disponebat; meruitque a spe et desiderio non fraudari, imo quod amplius et mirabilius est, huiusmodi manente proposito, fecundari. Nouo autem genere et uirgo permanens et fecunda, cum ante et post nec fecunda que uirgo, nec uirgo manserit que fecunda: de tanta prerogatiua nichil altum, nichil incompositum loqui uoluit uel sentire, nec ab eo quem Magistrum mitem et humilem corde nouerat, dissentire. Itaque leue onus, iugum suaue  nullus hominum sic portauit, obedienti Sponso non se quisquam sic alius conformauit; sicut ipsa que illi carnis sue prebuit indumentum, cuius collum obediens digne considerantibus uidetur ornamentum. Denique ipsa est que inuenitur Christo capiti sic subesse, ut non sit dubium reliquo eam corpori superesse; et ipsa inter caput et corpus uidetur locum medium obtinere, nec ad Sponsum filii Sponsi possunt nisi Matre media pertinere. Presente ipsa nobis Sponsa, bonum est adherere, absente uero non possunt membra capiti coherere; nobis longe infra positis per ipsam Dei Filius condescendit, ad quem nisi per ipsam nostra infirmitas non ascendit. Ipsa prior, ipsa felicior accipit grande munos, per quod multi et diuersi facti sunt uelut unus; per quod duo  parietes una fide, uno baptismate sunt uniti, et ad Christum concurrentes, ei personaliter conniti. Ipsa denique Sponso et filio, interuentu medio, nos commendat, inuitat nos ad precandum, illum submonet ut attendat; Sponsi mater et ancilla, nostra omnium imperatrix, disiunctos iungit, iunctos retinet potens et efficax mediatrix. uidens quippe nos aridos, uinum in nuptiis non habere, et sciens sine uino non digne satis nuptias complacere; siti miserans perituros, festinat sollicita preuenire, et pro defectu uini fiducialiter Filium conuenire. Dicit, inquit, Mater Iesu ad eum: »uinum non habent .« Et attendens non cassari pie precis humilem interuentum, sed uenire nobis, imo cunctis discumbentibus ad prouentum, dicit ministris:  »Quodcunque dixerit uobis, facite .« Illis autem iuxta uerbum uirginis aurem inclinantibus ad mandatum, aqua implentur hydrie, et uinum redditur defecatum: re digna miraculi nostra insipientia uertitur in saporem, in ignem frigus torpidum, contemptus negligentior in amorem. Collum bonum, bona interuentio, bona denique mediatrix, que iungit quos disiunxerat Eua noxia separatrix; que filium ad largitatem, ad obedientiam nos inuitat, agitque ut et nos deferre obsequium, et ille conferre beneficium non omittat. Nec abs re est, quod idem collum Sponsus laudat sicut monilia, que opulentie matronalis et honeste castitatis gerunt insignia; que facta ex auro et lapidibus arte docta,  specie preeminenti, collum ornant, tegunt pectus, claudunt oram duplicem uestimenti. Auro nostis plerumque sensum et sapientiam designari, lapidibus uero uirtutes et opera figurari; et lapides in auro ponit artifex et ordinat diligenter, cum fortia operatur, et opera disponit sapienter. Et recte collum uirginis Sponsus comparatione monilium insigniuit, quia mansuetudo humilis, qua uirgo ferre iugum eo dulcius, quo diutius obediuit, seu prerogatiua meriti qua uicinior capiti reliqua membra corporis antecessit, qua ad Sponsum pro filiis mediatrix efficax intercessit; auro sapientie rutilat, lapidibus operum solidatur, digna uirtutum copula per manum artificis adornatur. Quis enim fortius, quis sapientius tulit iugum suaue diligenti, quis dilexit  feruentius, quis obediuit gratius suauiter omnia disponenti, quam uirgo in qua uerbum Patri ceternum, Dei Sapientia carne uoluit sic uestiri, ut quod erat permanens dignaretur habitu ut homo inueniri?  uirginis autem prerogatiua roborata huius munere sacramenti, tanquam monile aureum clausit oram desuper uestimenti; cum non solum decorem, sed et confert uirgini munimentum, ut intra sinum carnis non sentiat predonem fraudulentum. Sicut enim a mente, sic et a carne uirgo omne noxium repulsauit, imo quietis eius sinum predo impudens non pulsauit; uidens et inuidens mira cum gratia desuper premuniri, ne cui maleuolo ingressus posset uspiam inueniri. Et ob hoc forte Sponsus non monile, sed monilia nominauit,  in quo multiplicem uel saltem duplicem prerogatiuam gratie designauit; qua scilicet in salutare suum amore tenero Spiritus uirginis defetiscit, et qua caro iam domita nichil aduersus spiritum concupiscit. In 148 Paulo, sicut ait , due sibi leges ad inuicem obluctantur, cuius tam spiritus quam caro, non que uolunt, plenius operantur; mente seruiens legi Dei monile unum creditur iam habere, carne autem legi peccati nondum preualet alterum obtinere. Quanto itaque Paulus miserior, qui adhuc rapitur in diuersa, cuius Spiritus que sursum sunt, caro insolens uult aduersa; tanto uirgo felicior, cui monile geminum iam donatur, cuius Spiritus heret Deo, caro aduersus Spiritum non  luctatur. Felix, inquam, que munita monilibus non admittit predonem impudicum, que pudicitie uirginalis longe arcet a foribus inimicum, que nec ad ianuam canes improbos, carnis uitia sustinet uel latrare, a quibus suum thalamum Sponsus diligens uoluit serenare. uerumtamen assultus ceteros non sic penitus ab eodem thalamo relegauit, eisque dure irruentibus qualemcunque aditum non negauit; in quo, etsi digna est argui seua malignitas inferentis, non tamen sibi culpam eque humilitas contrahit sufferentis. Propter quod Sponsus ait:



CAPUT uIII.

Murenulas aureas faciemus tibi, uermiculatas argento. Murenula piscis est, qui nutritus in aquis, undoso earum diluuio tundi se multoties sustinet et  propelli, gaudet tamen ad mortem impulsu aquatico non compelli; tempestate concussus absorberi non timet in profundum, caudam, ut dicitur, ponens in ore sese complicat in rotundum; captus arte piscatoria epulantium mensas ditat, et ad sui appetitum sapore gratifico nos inuitat. Cuiusmodi piscem forte Sponsus promittere uirgini uidetur, si non in promittendo manifestius monstraretur; quod intellectum ad litteram nobis penitus interdicit, cum eumdem piscem aureum uel argenteum esse dicit. Denique non ait: Dabimus tibi; quod intelligi poterat ad edendum, sed: Faciemus tibi, quod intelligitur ad habendum, quia et piscator dat quidem murenulas, sed non facit, Sponsus uero sua non solum dat munera, sed et facit. Eius quippe sunt  munera, auctor que pretiosa facit. In huius itaque uite statu non stabili sed undoso, in hoc mari nimis horribili, fide perdita naufragoso, multis uirgo sentit molestiis et tribulationibus se pulsari, sed usque ad defectum et impatientiam non grauari. Sponsus enim in ea quamdam uelut piscium fortitudinem operatur, qua in medio stans aquarum, illuuione multifaria non laxatur; et inuocato eo cuius amore estuat, cuius estu inexstinguibili detinetur, diluuium non formidat, non aquis profundioribus absorbetur. »Saluum me fac Deus, ait, quoniam intrauerunt aque usque ad animam meam .« Et digne consequenter: »Non absorbeat me profundum .« Inquieta undarum profunditas, fluxa tribulationum multiplicitas non sufficiunt admirari,  quod festinant aduersus uirginem facto uelut agmine congregari; et tamen nullo assultu, nullo impetu frangere preualent resistentem, illesam inter undas instar piscium persistentem. Impellunt, non expellunt; conuellunt, non euellunt; concutiunt, non excutiunt a statu solide firmitatis, obstupescunt attendentes tante uirginem grauitatis; quam sicut noua gratia, incomparabilis species, inaudita prosperitas non extollit, sic dura tribulatio, persecutio malignorum, aquarum fluxa congeries non emollit. Manens enim in carne, erat spiritu non carnalis, sed aurea, id est diues auro et thesauro sapientie spiritalis; non molle quid, non fluidum, nichil in se retinens hebetudinis imperite, sed solida et lucida, sensu graui,  thesauro fortitudinis exquisite. In camino quippe tribulationum ad odorem ignis instar palee non preuenta, non feno, non stipule, sed auro primo similis est inuenta ; et quam prudentem maris in profundum aquarum illuuio non demersit, non turpauit caminus ignis fuligine sed extersit. Nullum quippe scrupulum, nullum offendiculum in ea tribulationum inuenit magnitudo, cui posset adherere queuis noxia siue dedecens turpitudo, sed per eam, uel super eam cum fluctus et ignes certatim transierunt, eam nimirum et fluctus murenulam, et ignis auream inuenerunt. Quod autem se facturum Sponsus non murenulam, sed murenulas affirmauit, non unam, ut estimo, uirtutem, sed plurimas designauit, quas potentie sue docta manu bonus  artifex fabricauit, et opere compactas mirifico, ad ornatum et munimen uirginis preparauit. Porro murenula caudam ad os referens ex seipsa circulum siue annulum facere tunc uidetur, cum uirtutis bono intuitu inchoate, finis ad initium retorquetur; cum patientia uirginis eius causa quem diligit, eligit queuis grauia sustinere, et nulla aduersitas a proposito cam preualet remouere. Altera uero murenula eius obedientia potest dici, qua ex quo est ab angelo salutata, inuenitur mandatis celestibus sic addici ut iuxta Gabrielis uerbum operante Spiritu iuncta fideliter uni Sponso, omnem alterum respuens, placere intendebat ei soli qui uidet in absconso. Et quis de illa murenula loqui ualeat uel sentire, quod uobis uideatur eiusdem satis laudibus conuenire,  cum scilicet nullo mediante hominum sermo angeli fit ad illam, ille benedictam in mulieribus, 149 illa perhibet se ancillam; ille uiro incognitam iam presentis matrem Domini fore spondet , illa fidem adhibens, tamen humilem se respondet; nouum hominem pariens qui apud Deum in principio Deus erat , nichil altum, nichil tumidum referens abiecta et humilis perseuerat? Est etiam maior et excellentior: illa murenula que dilectio siue caritas nominatur, que in throno residens, sceptro quodam regio ceteris principatur, que fidei et spei dignitate preeminens, potentatu nobili superducta, procedit efficacius, gaudet securius in ipsum Sponsi cubiculum introducta. Ex huiusmodi murenulis uelut quibusdam maculis restis  contexitur uel catena, auro quidem solidior et a sorde pulueris aliena; in camino tribulationis docta manu aurificis fabrefacta, aquis in mollitiem, in fauillam igne fumido non redacta. Nunquid uobis non uidetur diuersas Paulus murenulas compegisse, et compactas in unam restem uel catenulam texuisse; cui pressura tribulationis fornax exstitit et incudo, ex qua miro processit opere murenularum aurea gratitudo? »Scientes, ait, quoniam tribulatio patientiam operatur, patientia probationem, probatio spem, spes autem non confundit, quia caritas Dei diffusa est in cordibus nostris .« uidetis ergo quia de camino et incude tribulationis patientie producitur eramentum, quod restis uel catene radix constituit  et immobile fundamentum; cui superinnititur uirtutum sequentium celsitudo, quam consummat caritatis auro preeminens pulchritudo. Hec est autem non ficta caritas, et digne commendabilis uirtutum connexio, quam uermiculat et distinguit argenti grata commistio; cum sic murenularum restis operosior est conserta, ut inueniatur ei argenti uermiculatio interserta. uermilio qui rubeus color est, seu uermiculus qui uermilioni concolor est, Christi significat passionem, cuius in cunctis que agimus, necesse est fieri mentionem, ut cum ei seruire, obedire, eum diligere nos putamus, ea diligenter que pro nobis indigne pertulit, recolamus. Ipsius quidem pro nobis, Isaia perhibente , rubuit indumentum, et uelut calcantium in torculari  sorduit uestimentum; in cuius typo nostis mandatum antiquitus promulgari, ut pro peccatis rufa uitula debeat immolari . uitula rufa, ille est qui dicit in Psalmo: »Ego autem sum uermis et non homo; opprobrium hominum et abiectio plebis .« Huius uermis et abiecti, huius opprobrii debet diligentius reminisci, qui promissas uirgini murenulas optat perfectius adipisci, quia non aurea uirtutum connexio dat sufficiens ornamentum, si non interseritur uermiculus rubeus et argentum. Denique uermiculus in orbem et circulum multiplicem retorquetur, ut in eo predicte memorie digna perfectio figuretur; et abscissus, et in duo distantia diuisus adhuc uiuit, eum signans qui percussus ligno crucis paululum obdormiuit, sed statim euigilans  »iam non moritur, mors illi ultra non dominabitur .« In cuius fide et amore et amanda recte memoria uirgo uixit, cum in eius non tam corpus quam animam persecutor dure gladium fixit; et cum usque ad cor Matris tenerum, Filii mors deuenit, mortem tamen fides Matris et dilectio non inuenit. Annon ille mortuus est, qui mortem negatione timida subterfugit , et ille qui timore concussus relicta sindone nudus fugit; et illi qui relicto eo omnes fugam festinantius inierunt, et nec uermiculi nec argenti significantiam tenuerunt. Argentum quippe lucidum et sonorum eloquii formam tenere perhibetur, cuius castitas in fornace, in igne examinatio uocem reddere non ueretur; quod nichil plumbeum, nichil habens stanneum, non incendio  tenebrescit, sed illesum transiens, lucidius et sonorius hilarescit. Habetis quia eloquium Domini eloquium castum, argentum igne examinatum, probatum terre, purgatum septuplum . Et per Isaiam; »Si transieris, ait, per ignem, non combureris; et flamma non nocebit in te .« Petri eloquium ignis non sonorum, sed instar plumbi sordidum comperitur ; Ioannis uero eloquium non satis lucidum inuenitur, cum ille exprobrantibus sibi, uerbum bonum, uerbum ueridicum non respondit; iste fuga inita sub silentio se abscondit; lecto sed neglecto quod scriptum est: »Ne auferas de ore meo uerbum ueritatis usquequaque .« Et iterum: »Et respondebo exprobrantibus  mihi uerbum .« uirgo autem passionem Christi amplectens ulnis fidei diligenter, dilectionem eius non premit silentio negligenter; sed quod credens diligit, cum tempus exigit, predicat euidenter, sicut uere diligens sic uerbum fidei proferens confidenter. Digne igitur murenularum speciali donatur ornamento, que uermiculate et distincte probabili sunt argento, cum perfectis eius uirtutibus passionis sue Sponsus diligentem memoriam interponit; quam uirgo et perferre in moribus, et proferre sermonibus non postponit. Cuiusmodi ornatum Sponsus non se fecisse uirgini asserit, sed facturum, ostendens in hac uita non illi esse presens id muneris, sed futurum, quia dum laborat et desudat et contendit uirgo fortiter in agone, non  uiandi completio, non gaudium ei acceptio, sed promissio dat corone. Hic enim tanquam in incude macula tunditur, producitur perfectio promissiua, et gratia prosperante recuruatur, ut fiat completiua, ut cauda 150 capiti cohereat, finis initio conformetur, et conformatio perfectiua clauo stabili confirmetur. In huius typo Moyses offerri caput et caudam precipit animalis, innuens ut finem ad initium retorqueat conuersatio spiritalis, ut integretur macula, fiat annulus, murenula retundatur, actio bene cepta fine simili consummetur. Quod, quia dum hic uiuit uirgo nondum plenius obtinet, sed exspectat, exspectanti Sponsus timorem uel diffidentiam non obiectat; sed prestolantius animum spe confortat, promisso confouet, dat securum; asserens quidquid eius perfectioni  conuenit se facturum. Nec moueat quod non ait: Murenulas aureas faciam tibi, sed faciemus. Licet enim solus hic loqui uel promittere Filius uideatur, non tamen solus effectum promissi muneris operatur, sed constat Patrem cum filio et sanctum eque Spiritum operari, quos certum est ab inuicem sicut non natura, sic nec opere separari. »Pater meus, inquit, operatur, et ego operor .« Et iterum: »Quecunque Pater facit, hec et Filius similiter facit ,« haud dubium quin et Spiritus sanctus. Quorum Filius, in Euangelio: »ueniemus, ait, et mansionem apud eum faciemus .« Idem Sponse uirgini loquens: Murenulas, inquit, aureas faciemus tibi, uermiculatas argento. Et illa:



CAPUT IX.


Cum esset rex in accubitu suo, nardus mea dedit odorem suum. Prolatis laudibus, quibus Sponsus genas et collum uirginis commendauit, facta promissione murenularum qua puellarem eius animum confortauit, uelut cedere et recedere a conspectu uirginis iam uidetur, sed ab ore et amore non elongans, grata eius memoria retinetur. Conuersa enim uirgo ad eas que secum adolescentulas demorantur, que sermones eorum mutuos auditu sollicito prestolantur: loqui de Sponso gaudet et eius excellentiam commendare, et quid ei contulerit excellens eius beneuolentia, predicare. Cum esset, inquit, Rex in accubitu suo. Sponsus meus, ait, non degener, non  plebeius, non impotentie uilioris, sed summi regis filius, rex et ipse excellentie non minoris; de consessu patrio, de sede regia, de absconso magnitudinis inaccesse, ubi eius faciem angeli uident et desiderant indefesse; huc ad terras uenire uoluit in salutem pereuntium animarum, et in meo quieuit thalamo, amore delectabili nuptiarum: In meo, inquam, utero Rex ille gratanter accubuit, cuiusmodi accubitus accumbenti satis complacuit; et cum in foueis uulpium, in uolucrum nidis gratam sibi requiem non haberet, nichil in me conquestus est inuenisse quod eius accubitui displiceret. Accumbens uero sua mirabiliter gratia me repleuit, dum conseruando uirginem, sterilitatem uirginis aboleuit; et me in holocaustum ignis eius efficax adoleuit, totamque  domum non nidor carnium, sed unguentorum odor suauissimus adimpleuit. Cum enim in hoc suo accubitu caput suum maiestas illa suauius reclinaret, et in meo se utero ad assumendum carnem Deus Dei Filius inclinaret; accepit uirtus mea augmentum non mediocre, profectum gratie largiorem, et facta est uelut nardus intus uigore fragrans, foris congruum dans odorem. Nardus ad litteram, herba est humilis, calide nature, succi pinguioris, densa foliis, odore ingens, conficiendis aromatibus congrua. Per quam non incongrue uirtus Matris uirginis figuratur, que ante aduentum Sponsi parua, et soli Deo cognita uidebatur; eo autem presente longe lateque dedit suauitatem odoris, effundens ad exteros notitie beneficium amplioris. Accumbente quidem Sponso in  utero uirginis, iustus Ioseph ignotum mysterium admiratur, sed, reuelante Angelo, sacramenti magnificentiam odoratur ; intelligens uirginem non corruptam, nec de utero altero concepisse, sed conceptum mirabilem dono sancti Spiritus accepisse. Hunc odorem Elisabeth nare prophetica uidetur nichilominus persensisse, cum uirgo iam grauida ad montana legitur ascendisse, ad cuius uocem salutantis in utero Ioannes paruulus exsultauit ; magnoque tripudio tota montis habitatio uelut echo tinnula resultauit. Sensit enim Elisabeth, sensit et infans in eius utero uerbi accubitum incarnati, et nardi huius pretiose suauem fragrantiam odorati; sacerdos uoce, infans motu applaudunt uirgini uenienti, attollunt salutantem, dignum reddunt obsequium  preferenti: »Unde hoc mihi, ait sacerdos, ut ueniat mater Domini mei ad me .« Et adiungit de Filio: »Ecce enim ut facta est uox salutationis tue in auribus meis, exsultauit in gaudio infans in utero meo .« Quibus gaudentibus uirgo pregnans sic diligit adgaudere, ut tamen uelut nardus inueniatur humilis permanere, et plenior gratia, et merito ditior ampliori, officiosa sedulitate ministret iuuencula seniori. Tribus enim mensibus cum sacerdote uoluit demorari, congruum ducens cum matrona uetula per id temporis conuersari, curam agere, ferre 151 opem, parturienti sollicitius assidere, doloribus compati, sedare gemitus, gratum solatium exhibere. Nec solum puerpere uirgo solatium  prebuit assistricis, sed, ut nonnulli putant, uelut officio functa est obstetricis; non quod tali ministerio uirgo rudis fuerit assueta, sed ut erga puerperam pronum animum ostenderet mansueta; et ut nascentem paruulum prima tenens et intuens, redderet meliorem, quem prophetam Altissimi, quem Christi nascituri nouerat precursorem . uidet Elisabeth humilitatem uirginis et considerans admiratur, Spiritu prophetie, nardi huius humilem excellentiam odoratur: rubum illum mirabilem et cunctis predicabilem seculis illesum uidet uri , nardum natura calidam, imo feruentem spiritu non comburi: sentit nardo humili succum inesse pinguiorem, in utero uirginis scaturire fontem misericordie puriorem; uidet nardum humilem  foliis condensari, abundare uirginem uerbis modestie, doctrina salutari. Quorum omnium etsi nardus uirginis effectum nondum exhibet pleniorem, sensim tamen nonnullis nares sanas habentibus dat odorem, ut sensu uel modico percipiant quanta uirtus in uirgine, quanta gratia sit uirtutis, in nardo aromatica quanta sit infirmantibus spes salutis. Quisquis enim in seipso morbum senserit uel languorem, si nare auida, si amore debito perceperit hunc odorem; non solum non grauari, nec se corruere dolebit in defectum, sed magis mitigari et transire gaudebit ad profectum. Denique et ipse odor nardi profectum accipere comperitur, cum processu temporis uirgo maiorem sui notitiam impertitur; cum post ortum Filii, qui sapientia profecit  et etate, mater eius esse cognoscitur incorrupta uirginis castitate . Cum enim in carne uerbum, Deus in homine inter homines uersaretur, et a multis homo tantum, uel ignorantia uel malitia diceretur; plures tamen Deum et hominem ueraci eum iudicio cognouerunt, et sicut ante partum, sic post partum, Matrem eius esse uirginem crediderunt. Cum igitur, esset rex in accubitu suo, id est cum Deus in homine magnus ut humilem se preberet, et occultus incredulis, latens exteros, suis tantum cubiculariis appareret, nardus mea dedit odorem suum, id est, lux mea sub modio, in obscuro uirtus non latuit, sed tam Petro quam ceteris ueram habentibus fidem innotuit. Unde querenti: »Quem dicunt homines esse Filium hominis ;« et iterum: »uos autem quem me esse dicitis .« Petrus respondit: »Tu es Christus Filius Dei uiui .« Ille de se interrogans, Filium se meum hominis appellauit. Petrus hausto nardi odore Dei uiui Filium affirmauit; intelligens quia Christus meus uirginis filius sic habetur, ut recte non et uiri, sed Dei Filius predicetur. Hunc odorem nare sana gentiles non percipiunt, non Iudei, qui nescientes me uirginem, illum negant Filium esse Dei; et derogantes Matri, cui Pater prorsus defuit ad iuncturam, tam gignentis quam geniti non appendunt inenarrabilem genituram. Proinde naribus obfirmatis, ceco uisu, auditu surdo, manibus impiis me affligunt, qui odore non percepto  Christum ut purum hominem crucifigunt, quorum non sano sensui recte centurio contradicit, cum uiso terremotu Christum Dei Filium esse dicit: »uere, inquit, Filius Dei erat iste .« Multo autem amplius redoluit nardus mea, uirtus enituit, cum Rex in throno regio et in sede quietis accubuit; in qua semotus a terrenis locum reperit gratiorem, et procul ab inuidis non iniuriam pertulit, non laborem. In hoc enim degens mundo et in uita morti subdita constitutus, in qua uelut a diuino uisus est patrocinio destitutus: tot et tanta pertulit, per angustias ambulans semite durioris, ut recte iudicetur non quietis hec habitatio, sed laboris. In qua: »Deus Deus meus, ait, utquid dereliquisti me? « Et de qua: »Laboraui, ait, sustinens  .« Et Ieremias: »Domine, ait, dedisti eis scutum cordis, laborem tuum .« Cum uero iter laboriosum triumphata morte moriens expleuisset, et resurgens immortalis ad celos, unde uenerat, ascendisset: sedit ad dexteram maiestatis in excelsis, tanto melior angelis iam effectus, quanto pre illis nomen hereditarium est adeptus . In hac sede uel throno regio cum Rex iste pace debita potiretur, accumbens in consessu patrio ceterna gloria letaretur; nardus uirginis inuenta est copiosius et fructuosius redolere, uirginalis fecunditas eo gratius quo uberius enitere. Misso quippe Spiritu et in linguis igneis descendente, cum de celo super discipulos uehemens sonitus fit repente , procul ab eis cecitas ignorantie et timoris  angustia propelluntur, et tam prudenter quam fidenter que de Christo nouerant, eloquuntur. uirgo nimirum eis longa retro serie de Sponsi osculo uel de federe nuptiali, lege non facto corporis de conceptu siue ortu recensuerat corporali; et quoniam uniti fuerant assumens personaliter et assumptus, ille non degenerans in assumpto, iste assumentis gloria non consumptus: Deus homo uerus, Christus sapientia profecerat et etate, suam tandem animam et ponens et resumens libera potestate. Hec et multo plura que in presenti loco non est facile recenseri , per multos retro annos uirgo multis multoties studuit explicare, quos idem Sponsus uoluit sibi 152 familiarius applicare. Que  omnia misso de celis Spiritu quia plenius intellecta, intellectu pleniori gratius sunt accepta; et que Sponso laborante et mortali minus placuerant cooperta, immortali accumbente in requiem, placent amplius deoperta. Nardus ergo uirginis suum, id est sibi congruum fidelibus dat odorem, cum uirtus eius et sanctitas notitiam sui exhibet pleniorem; cum Sponso accumbente in dextera diuine maiestatis, plenius innotescit, suauius indulcescit predicte scientia ueritatis. Miror si non illa mulier hoc ipsum uisa est designare, que libram unguenti nardi pistici pretiosi Christo recumbenti uoluit propinare , quod supra pedes eius reuerentia debita, super caput uero effudit gratia largiore,  totaque impleta est felix illa domus Simonis ex odore. De quo ipse iehsu testimonium perhibens: »Bonum, inquit, opus operata est in me .« uere bonum opus, nec potest facile melius inueniri, cum inter conuiuas suos recumbens iehsu pedes et caput suum nardo gaudet pistico deliniri; humanitatem suam ignorantie non premi silentio, diuinitatis culmen scientie plenioris attolli preconio. Quam nostra uirgo studuit non tam sermonibus quam moribus commendare, tam uiuendo quam loquendo commendabilem predicare, ne uideretur tanquam uerbosus miles de bello et uictoria disputare, qui delicatus noluit castrorum grauamina, congressus talium tolerare. Ideo adiungit:



CAPUT X.


Fasciculus mirrhe dilectus meus mihi, inter ubera mea commorabitur. Mirrha species est amara, iuxta sententiam medicorum, qua, si quis perunxerit diligenter corpora mortuorum, amaritudo eius tam efficacem cadaueribus dat medelam, ut in longitudinem dierum non uermis, non putredinis sentiant corruptelam. Mirrhe ergo nomine recte Sponsus uirginis figuratur, cuius amaro fasce huius conscientia non grauatur; sed quod alteri non amanti graue et amarissimum reputatur, ei salutis auide quo salutiferum eo suauissimum iudicatur. Amaritudo mirrhe uerbum Sponsi est, uel mandatum, cuius primum uelut gustum sic nonnulli inueniuntur abhorrere, sic eis prima facies, sic illius auditio displicere;  ut corde indurato non solum non eligant consentire, sed tanquam a noxio et sibi contrario festinent longius resilire. Nostis cum de perfectione cuidam iuueni Christus in Euangelio loqueretur, eumque ad contemptum diuitiarum et paupertatem uoluntariam hortaretur; ille oblatum saporem ut tristem respuit et amarum, quod audiuit non tenuit; magis facto quam uerbo predicans se auarum: »Cum audisset, inquit, adolescens uerbum, abiit tristis; erat enim habens multas possessiones .« Alibi cum dixisset iehsu: »Qui manducat meam carnem et bibit meum sanguinem, in me manet et ego in illo: multi, ait, audientes ex discipulis eius, dixerunt: Durus est hic sermo, quis potest eum audire? Ex hoc multi discipulorum eius abierunt, inquit,  retro: et iam non cum illo ambulabant .« uidetis istos fidem auditui non deferre, uerbum durum tanquam mirrhe amaritudinem non sufferre; cum huiusmodi aduersario consensum utilem non habere, sed mente perdita mandatum illud salutiferum abhorrere. »Esto, ait, consentiens aduersario tuo, dum es in uia cum eo .« uirgo autem quam habemus in manibus, huiusmodi mandatum non respuit, sed mirrhe amaritudinem animo libenti sustinuit; et quam male delicati palato leso reputant acriorem, ipsa meliori consilio concordi Spiritu habere diligit gratiorem. Quodpropter et eiusdem mirrhe non fascem, sed fasciculum nominauit, in quo diuini mandati suauem, ut ita dixerim,  amaritudinem designauit; que collum uel humeros non premit, non aggrauat sufferentis, sed in ea dilectionem auget, dilectio iugum leuigat imponentis. Quidquid enim in hac uita sibi necessarium arbitratur, non tanquam Simon in angaria, sed amore sponsi perficere uel peragere gratulatur; eoque fasciculo carnes suas condit, studet statu mansorio solidare, dum, quod in carne gerit, totum dilecto diligit commendare. Noster quidem miserorum labor, uel actio misera computrescit, quoties in nobis Christi dilectio refrigescit; et si forte Spiritus promptus amore illius inardescit, mirrha nobis amarus fascis est, cum uel caro infirmatur, uel aduersus Spiritum insolescit. Neque enim possumus nostras prorsus frangere uoluntates, non penitus relegare  mundi uel corporis uoluptates; nosque infelices huiusmodi sarcinam multo ferimus cum labore, dum alternis uicibus et spe timor, et iterum uincitur spes timore. Dilectum uero suum uirgo tam tenere, tam suauiter amplexatur, sic illius amore suauis huius conscientia delectatur, ut quidquid amaritudinis sufferre cogitur in presenti, leue ducat et minimum amore illius quem iam gustat, gustatura plenius in sequenti. Ideo dicit: Mihi dilectus, inquit, meus mihi; etsi alii, inquit, fascem durum uidentur 153 sustinere, qui nondum meruerunt concordiam carnis et Spiritus obtinere: mihi tamen dilectus meus iam se fasciculum uoluit exhibere, que sopita lucta carnis concessa sum continuis eius amplexibus inherere. Attendens quippe uirgo eum quem diligit,  Regem esse, et ideo potentem, diuitem, nobilem illum esse; non curat si quando foris obstrepant queuis dura, cum intus in amplexu illius gaudeat iam secura. Ipsum enim quem paulo ante Regem dicit: »Cum esset, inquiens, Rex in accubitu suo ,« nunc dilectum diligit nominare, ut ostendat non inualidum, non inopem, non degenerem se amare; in cuius amplexum affectu feruido se suspendit, quidquid infra, uel retro est digno fastidio paruipendit. Eapropter cum dixisset: Fasciculus mirrhe dilectus meus mihi, adiungit: Inter ubera, etc.



CAPUT XI.

Inter ubera mea commorabitur. Bonus iste Fasciculus et optabilis non mediocriter diligenti, qui  dorsum uel humerum non incuruat nec fastidium ingerit sufferenti; sed grata suauitate inter sua ubera commoratur, ubi non tam sustineri quam teneri et astringi cernimus quod amatur. Non sic ille de quo scriptum est: »Diuertit ab oneribus dorsum eius .« Et legistis, quia ouem perditam et inuentam pastor in humeris reportat ad gregem . De qua idem conquerens ait: »Laboraui sustinens .« uirgo autem ferens predictum mirrhe fasciculum, non se existimat laborare, nec in dorso uel humero eum dicit fasciculum se portare, sed, nouo loquendi genere, inter sua illum gratanter ubera commorari, ubi sedes cordis esse et dilectio dicitur principari. Ubera uero uirginis uidentur  dilectionem eius duplicem figurare, qua scilicet uirgo Sponsum, tanquam Deum et hominem diligit adamare: Deum utpote Creatorem et totius Dominum creature, hominem ut filium gratia mirabilis et ineffabilis geniture. Cui recte conuenit quod per Prophetam dictum est: »Deus cordis mei, et pars mea Deus .« Denique nullus est qui nesciat, quia inter sua ubera mater filium amplexatur, quem ex eo quod mater est, nature quadam lege amare comprobatur: et uirgo suum Filium dilectionis gratia fasciculo comparauit, quem sermo propheticus humilitatis merito puerum, siue paruulum nominauit. »Paruulus, inquit, natus est nobis .« Paruulus iste inter matris ubera suauiter commoratur, quem non natura, sed gratia preualente  mater fortiter amplexatur: et amore irremisso hinc Deum, inde hominem, imo totum simul filium tenet firmius nec dimittit, amat, et amare nullo impulsu amaritudinis intermittit. De quo infra dicit: »Tenui eum, nec dimittam .« Nec solum mater filium, sed et Sponsum Sponsa tenerius amplexatur, et sicut illa, sic ille amplexu mutuo gratulatur, qui cum eam, ut dictum est in principio dramatis, osculatur, profecto inter huius ubera ipse dulcius commoratur. In osculo enim  sicut os ori, sic pectus pectori coniungi perhibetur; nec ad unguem proficere amor osculantium comprobatur, si osculum ore datum amplexu gratifico non firmatur. Recte ergo inter ubera sua uirgo Sponsum asserit commorari,  id est amorem tenerum amplexus glutino confirmari qui ne more aliorum breuis et perfunctorius estimetur, non eum aliquando fastidire, sed in eo Sponsus moram facere perhibetur. Inter ubera, inquit, mea commorabitur. De quo subiungit: Botrus, etc.



CAPUT XII.

Botrus Cypri Dilectus meus mihi, in uineis Engaddi. Mirabilis et multum amabilis hic dilectus, cuius excellentiam meus uel mei similis non capit intellectus, quem ut tamen utcunque capiat, nunc mirrham, nunc botrum audio nominari, nichil tamen horum esse, sed his eum sciens nominibus figurari. Botrus fructus est, qui processu temporis maturitate adepta congruus ad edendum, postmodum pressus prelo liquorem uini eliquat ad bibendum. Quo  nomine non immerito Sponsus uirginis appellatur, cuius cognitio in corde recte credentium profectu congruo maturatur; eaque maturata ipse diligentium affectu auido manducatur, ciboque spiritali uita manducantium spiritaliter uegetatur. Quod asserens in Euangelio: »Qui manducat, inquit, me, ipse uiuet propter me .« Felix qui hunc cibum uult et ualet substantia uendita comparare, tali edulio fauces cordis auidas preparare: gustu eius tam suaui uires intus marcidas reparare, et abiecta carnis cura diligenti studio Spiritum roborare. Felix, inquam, in cuius conscientia botri huius cognitio maturescit, cuius estuat appetitus, cuius faucibus indulcescit, qui sapore gratifico palatum diligens  delinire, uitalem eius succum 154 ad interna sentit uitalia pertransire. Quo transito caro marcet, spiritus impinguatur, defetiscit exterior homo, interior renouatur: sensus carnis detumescit, spiritus accipit incrementum, illo quasi emortuo iste tendit festinantius ad prouentum. Non enim iam contentus fauce botrum famelica manducare, post uitalem cibum optat fecundum calicem epotare; neque satis ei sufficiens uidetur comestio concupita, si non uino suauiori et gratiori poculo sit condita. Itaque prelo deuotionis et amoris frixorio botrum premit fortiter iam maturum, acinos proiicit, uinum colat gratius placiturum: et qui eatenus aliquanto uelut manducauerat cum labore, bibit suauius, plenius hilarescit dum nil sentit contrarium in amore. Cibus enim in  potum, in uinum botrus uidetur quodammodo transmutari, dum diuino quis amore inuenitur tam suauiter debriari, ut oblitus presentium, solo futurorum desiderio teneatur, et nescius tristitie, frui iam illo sui Domini gaudio uideatur. Cuius suauitatem cunctis plenius uirgo beatissima pregustauit, cuius uino uel amore longe uehementius estuauit; presertim cum post mortem Filii , inuenta est caro eius resurrectionis beneficio reflorere. Que enim illo moriente cuiusdam mirrhe tristem amaritudinem degustauit, eodem resurgente uelut pota uino suauius exsultauit; et ut eius gaudium excellentius ceteris liquido cognoscatur. Botrus, de quo sermo est, a loco non incongrue commendatur: Botrus, inquit, Cypri  dilectus meus mihi. Cyprus insula est, ceteris circumiacentibus prior, potius quam secunda, ut aiunt. qui uiderunt, uini peroptimi tam fecunda, ut non solum sibi eius fecunditas grata et sufficiens habeatur, sed et inde in alias regiones uinum sui merito transuehatur. Cuius botrus ad uidendum pulchrior, gratior ad edendum, ad bibendum suauior inuenitur, cum maturo tempore torcular calcantium experitur; et sicut uisui sic et gustui uidetur arridere, eique preludenti diligentis gaudet animus respondere. Recte ergo botrum Cypri suum uirgo dilectum uoluit appellare, qui sibi diligenti tantum dignatus est gaudium propinare, ut merore terso quem intulerat passio morientis, uelut ebria redderetur gustu suauissimo resurgentis. Qui, etsi pluribus aliis botrus  exstitit ut gauderent, ut resurgentis gratia resurgendi carne et spiritu spem haberent, sibi tamen nonnisi botrum Cypri uirgo eum asserit exstitisse, cui amplius et perfectius gaudium Sponsus creditur prestitisse. Nouerat quippe uirgo et mortem Filii delendis uitiis profuturam, et resurrectionem eius iustificationis meritum largituram, et in utroque aliis uarie diffidentibus non diffisa, quo firmius credidit, amauit robustius, eo amplius est gauisa. Digne itaque eum, in quem credidit, quem dilexit, botro Cypri quodammodo comparabilem intellexit, cuius amor apud ipsam profectu incomparabili maturescit, quo plenius et suauius degustato ipsa fortius et iucundius hilarescit. Ut autem botrus iste ampliore adhuc gratia commendetur, uinearum Engaddi  mentio non tacetur; et cum Cyprus nominata uideretur sufficiens, satis esse, Engaddus est adiunctus, ut non commendationi ualeat quid deesse. Botrus, inquit, Cypri dilectus meus mihi, in uineis Engaddi. Ut uidetur, botrum Cypri in Engaddi uineis esse dicit, cui dicto ad litteram rei ueritas contradicit; quia et Engaddus a Cypro longe remotior esse scitur, et transferri botros de uineis in uineas non consuetudo, non necessitas inuenitur. Si enim quis botros ferre de uineis in uineas moliatur, prudentium iudicio ineptie cuiusdam accusatur; tanquam si sensu perdito in siluam ligna portet, uel in mare plenissimum aquas fundat, cum id illo potius sit ferendum, ubi certissime non abundat. Denique  Engaddus uineas dicitur non habere, sed quasdam arbusculas, quas constat uineis preualere; que si docta manu, opportuno tempore compunguntur, sudare oleum imo liquorem balsami cognoscuntur. Cuiusmodi arbusculas quia multa diligentia excolunt possessores, ut tanquam uinee ad producendum liquorem reddantur promptiores; idco forte diuinus sermo uineas appellauit, quo et culture subditas et liquore pretioso uberes designauit. Quia ergo botrum Cypri non est in his uineis siue arbusculis inuenire, neque potest, quod dictum est, iuxta litteram conuenire, necesse est in hoc uerbo spiritalis intelligentia requiratur, que, sicut iam accepistis, in hoc magis dramate principatur. In ligno uel arbuscula non incongrue Sponsus uirginis figuratur, qui si  tactu et amore digne credentium compungatur; sudat oleum, pretiosi balsami dat liquorem, amanti multam profert gratiam, refundit spiritum gratiorem. »Ergo, inquit, diligentes me diligo .« Et in Euangelio: »Tetigit me, inquit, aliquis: ego enim sensi uirtutem de me exisse .« Sponsus iste cum tangitur affectu placito diligentis, sacrum refundit balsamum, uirtutem spiritus affluentis; eam, que morbos sedat, omnem arcet sua presentia lesionem, eam profert que pulso tam errore quam ignorantia docet de omnibus unctionem. Hoc autem beneficium ipso loci nomine uidetur intimari, siquis ipsum expressius uoluerit aut ualuerit perscrutari, quia Engaddus, fons hedi, siue temptationis oculis interpretatur, cuius  155 interpretatio tante rei mysterio famulatur. Hedus in lege reprobatur, qui in desertum emittitur a ministris , et in Euangelio idem peccati merito ponitur a sinistris ; et hoc propter, per eum, peccatum uel peccator non incongrue figuratur, qui merito sui, ab eo qui nonnisi iustitias diligit, reprobatur. Fons autem hedi ipse est Spiritus, cuius infusio peccatum lauat, emundat peccatorem, carnem leprosi Naaman reddit puero puriorem , hedum in agnum mutat, dans uite meritum innocentis , fit in eo qui biberit fons uber, fons aque salientis. Oculus quoque temptationis idem Spiritus non immerito perhibetur, luce cuius et gratia longe temptatio  preuidetur; qui hominem docens scientiam, sapientiam formans, dirigens intellectum, tersa noctis caligine, diei deducit ad perfectum. Botrus itaque Cypri in uineis Engaddi, huius nostre uirginis est dilectus, quia amor et gaudium quo eiusdem animus est affectus, in ipso Christo, in ipsius digne Spiritu solidatur, ipsum in ipso diligens, de ipso et non de alio gratulatur. Ipsi quidem lignum est fructiferum, medicinale balsamum, fons uitalis, iniustitie lauacrum, lumen scientie, oculus spiritalis; et quidquid uel in depellendis malis, uel obtinendis bonis necessarium iudicatur, in ipso et ab ipso haberi ueraciter predicatur. A quo beneficio ne nos alieni penitus iudicemur, licet nequaquam tanto huius uirginis merito cequemur, cum sacri  baptismatis sacramento, uisibiliter quedam accepimus in inuisibilium monumento. Ungimur enim oleo in figura celestis medicine, qua torpore procul pulso preparamur agili discipline, ut diuino spiritu perunctus noster spiritus in luctu fortior habeatur, et de manu uel laqueo aduersarii expeditius elabatur. Postmodum fonte mundo aque uisibilis perlustramur, ut a sorde, non tam carnis quam anime spiritaliter abluamur; et motus hedi asperos omni mansuetudine commutemus, et in nobis nil sinistrum, nil dignum iudicio reseruemus. Tertio lumen nobis accenditur, ut noster oculus non caliget, ut cum noxia queque preuiderit, uel prohibeat uel castiget, ut Satane astutias non ignorans quid uidelicet simulent, quid intendant, sicut in die honeste  ambulet, et non eum tenebre comprehendant. Sic athletam strenuum, cum recens accingitur in agone, baptista suus erudit, magis significationibus quam sermone; ut cum horum que dicta sunt, uiuacem perceperit intellectum, summo nisu cum gratia peruenire studeat ad effectum. In quibus uirgo omnibus nulli par esse creditur non secunda, sed longe prior ceteris amore Sponsi fruitur letabunda; eique priuilegio speciali digne competit illud dictum, quod adhuc nobis nouimus meritis exigentibus interdictum. Botrus, inquit, Cypri dilectus meus mihi, in uineis Engaddi. Postquam hec de dilecto uirgo adolescentulis est locuta, et quid patientie, quid in illo gaudii habeat, mystice prosecuta; ille ad hanc se quasi referens, non differt gratius respondere,  laudans et commendans quod intelligit, et in ea diligit preeminere.



CAPUT XIII.

Ecce tu pulchra es, amica mea, ecce tu pulchra: oculi tui columbarum. Tu, ait, que pre cunctis mihi mulieribus es amica, totius malitie, totius turpitudinis inimica. Ecce, id est, non solum cum iustis omnibus in sequenti, sed longe laudabilius pre ceteris omnibus in presenti: Ecce, inquam, tu es pulchra, pollens quadam pulchritudine singulari, cui non prior, non posterior ulla potest mulierum comparari. Decet enim ut speciosus forma pre filiis hominum habeat sibi talem, que singulari gratia pulchritudinem preferat specialem, cuius faciem turpitudo indigna et degenerans non obscuret, sed  dilectam dilectio, ei a quo diligitur, configuret. Cum autem dixisset: Ecce tu pulchra es, amica mea; quid est quod repetiit: Ecce tu pulchra? Quid sibi uult pulchra et pulchra? Forte ad hoc repetiuit, ne quis de predicta pulchritudine dubitaret, sed premissum testimonium sequens assertio confirmaret; quia et omne uerbum stare in ore duorum testium predicatur , et in duobus preceptis legis et prophetarum pendere auctoritas memoratur . Nonnulli aiunt ideo eum pulchram uirginem bis dixisse, ut eam designaret duplicem pulchritudinem habuisse; que concipiens et pariens, uirgo mirabiliter perseuerat, et in tanta prerogatiua humilem se ueraciter asseuerat, cum plerumque  inueniatur quelibet aut humilis, sed corrupta, aut aliquantulum superbior, si forte fuerit incorrupta. Digne igitur pulchra, quam nulla integritatis lesio deturpauit, et iterum pulchra, quam incomparabilis humilitas honestauit, ut humilem spiritu reddat uirginitatis flosculus clariorem, flore claram uirgineo, spiritu humilis pulchriorem. Ego uero , estimo Sponsum repetendo quiddam amantis proprium expressisse, qui tenere diligens a quo diligi gratulatur, grata dicit nec sufficit semel dicere 156 quod amatur. Habet quippe hoc sibi familiare et proprium uis amoris, ut cum aliquem illexerit affectus uinculo carioris; illum excitet, ut de eo quod diligit loquatur gratiosa, et  nisi repetantur, non sibi uideantur satis eadem fructuosa. Monet dilectio diligentem loqui libentius, et ut affectum exprimat repetere uerbum frequentius; nec uidetur diligenti lectio hec iusto amplius requisita, etiamsi fuerit iuxta petam decies repetita. Unde et Dauid cum dilectionem, quam erga filium habuerat, signanter uellet exprimere, et dolorem mortis eius silentio non posset comprimere; lugens et operto capite, dignitatis regie oblitus incedebat, et loquens de filio eumdem frequentius sermonem repetebat: »Absalon fili mi, fili mi Absalon .« Idem in Psalmo: »Deus, Deus meus .« Et alibi: »Benedicat nos Deus, Deus noster, benedicat nos Deus .« uidetis, quia loqui semel quod placeat  amanti sufficiens non putatur, sed affectus tenerior iterare quod dixerat gratulatur, quia quidquid dici potest, necdum satis amori deditus magnipendit, quantum ad id quod animo uerbis inexplicabile comprehendit. Eapropter Sponsus aggrediens blandis sermonibus uirginem compellare, quod eam, ut audistis, secundo pulchram uoluit appellare, non tam eius  repetendo nisus est pulchritudinem commendare, quam affectum, quo tenetur erga eam, audientibus intimare. Quia uero plurima pulchritudo in oculis elucet puellarum, in eius laude habere eam asserit oculos columbarum, quos uult intelligi, ut existimo, non huius capitis, non carnales, sed illius interioris hominis spiritales.  Habent columbe quasdam sibi proprietates insitas a natura, quas a prioribus in sequaces transfert lege ineffabili genitura, in quo longe a ceteris differre auibus referuntur, quibus hec nature dona non omnibus omnia conferuntur. Septem quippe naturas siue nature uirtutes habere perhibentur, quibus et appetunt utilia, et a noxiis prohibentur; quas nominatim proferre et conferre uirtutibus sanctitatis , nunc differo gratia breuitatis. Denique Spiritus sanctus in columba uisus est apparere , nobis insinuans non paruam cum illa similitudinem se habere, dum et ipse septem donis principalibus insignis inuenitur, et ista grato nature septenario, ut predictum est, insignitur. Cum ergo Sponsus oculos uirginis esse  perhibet columbarum, commendat in ea septem munera gratiarum; non capitis lumen occiduum, sed animi uirtutes inspectiuas, iusti et iniusti magis, quam dierum et noctium discretiuas. Et recte laudat eam quam suo Spiritui sic conformem, habere considerat uirtutum gratiam septiformem, a qua longe faciens carnis somnolentiam, torpores femininos; uigilantiam spiritalem et oculos ei contulit columbinos. Nulli quidem mulierum ipse quoque Spiritus abundantius acquieuit, quam eidem uirgini, in qua septempliciter requieuit, dum quod figuraliter columbe corporales obtinent ex natura, totum ei dedit in spiritu, in ueritate potius quam figura. Unde gaudens et acceptis Sponsi laudibus non ingrata, ipsum quoque pulchrum dicit, laude nichilominus  duplicata; suoque laudatori uicem reddere gratulatur, et sic laude uicaria dilectio mutua confortatur.



CAPUT XIu.

Ecce tu pulcher es, dilecte mi, et decorus. Quia mundato corde mihi pulchritudinem tua contulit sanctitudo, ex hoc noui quod et tibi multa sit pulchritudo, quia si deformitas terso nondum oculo me teneret, tua mihi nullo modo luculenta species appareret. Nunc uero instar columbarum oculis spiritalibus insignita, attendo perspicacius quam sit tibi facies expolita: uideoque adesse tibi formam pre filiis hominum pulchriorem, quem plerique uident tantum non habentem speciem uel decorem. Coruina quippe acies que turpi nigredine perurgetur,  te non nisi deformem, non nisi hominem intuetur; et errore detenta indigno satis iudicio te addicit, dum Ioannem, aut Eliam aut unum te ex prioribus esse dicit . Mihi autem, cui non quassa fides, acies non coruina, sed gratia septiformis, et species presto est columbina: tua longe mortalitas infirmitatis, longe est turpitudo, et suauis allucescit utriusque nature incomparabilis pulchritudo. Tu nimirum pulcher es mira ac precipua deitate, cum Patre et Spiritu, substantiali preditus unitate: habens cum illis eamdem excellentiam naturalem, magnitudinem ceternam, regnum et potentiam cequalem. In quo nullus deorum tibi similis inuenitur, nec tanta Deus alter prerogatiua  pulchritudinis insignitur, quia, etsi Patrem alterum, alterum et Spiritum sanctum dat intelligi distinctio personalis, unum tamen, et non alterum Deum reddit substantia naturalis. Quidquid ergo pulchritudinis Pater et Spiritus cognoscuntur habere, dilecte mi, fide certa, in te perspicio relucere: et hoc est quod me allicit ut diligam et eligam te dilectum, ut te sequar, nec desistam, donec consequar et ueniam ad perfectum, et quia non me latet in 157 presenti diuine tue pulchritudinis celsitudo; placet non mediocriter humanitatis quoque miranda pulchritudo: qua homo inter homines, mortalis inter peccato mortuos sic haberis, ut cum penam sufferas, culpa tamen mortalium non graueris. Quem decorem nullus filiorum Adam obtinere meruit ex  natura, quia nullius conceptio, nullius caruit uitio genitura; sed te solum decorauit singularis munditia, excellentia specialis, quem diuino conceptum Spiritu solum fudit uterus uirginalis. Hoc autem non prius, non amplius cuiquam hominum manifestas, quam mihi, mi dilecte, quam singulari merito sic honestas, ut te Deum et hominem certa pariam ueritate, mater Sponsi, Sponsa filii, mira et incomparabili castitate. Mihi ergo tu pulcher es, mihi precipue decorus illucescis, qui et Deus in homine, et homo Sanctus super homines innotescis, quem Filium Deo Patri equalitas nature configurat; et hominem lex peccati et generalis hominum conceptio non obscurat. Pulcher, inquam, es, quia candor lucis eterne, speculum sine macula diuine maiestatis, paterne splendor  glorie, figura substantie, imago ueritatis ; lux de luce, sol oriens, diem mundo afferens matutinum, dies de die, cubans in meridie, occasum nesciens uespertinum. Cum rapta in excessum, et a uisibilibus in Spiritu sublimata, tam pulchrum te considero mentis acie defecata; uelut oblita mei, te, quem talem intueor, non possum non amare, ardeo te dilectum tuamque pulchritudinem commendare.



CAPUT Xu.

Ecce tu pulcher es, dilecte mi. Nec mihi sola placet deitatis tue miranda pulchritudo, quam cum Patre et Spiritu cequalis tua obtinet celsitudo; sed et illo me decore non mediocriter accendisti, quo abundante gratia excelsus ad humilia descendisti.  Neque enim paruus est decor ille quem, precingens te, fortiter es indutus, cum a Patre super Sion montem sanctum eius es constitutus ; cum in me sumens carnem, et ei personaliter counitus, processisti Sponsus e thalamo , humilitate potentialiter insignitus. In qua carne, super carnis legem, carnis uitia non sensisti, sed conceptus de Spiritu uigore ingenito floruisti: carnisque penam sufferens, in conspectu persequentium defecisti; in conspectu uero fidelium, salutare mundo mysterium perfecisti. Necesse enim erat ut in carne uiuens penaliter nos doceres, uiuendi te magistrum tam moribus quam sermonibus exhiberes; incude et malleo Euangelii regulam fabricares: mortem in  carne sufferens auctorem mortis Zabulum triumphares. Morti uero addictus, die tertia surrexisti, et immortalis redditus, fidem roborans, spem dedisti: ad celos unde ueneras, nostre carnis substantiam euexisti, tuisque dato Spiritu eorum illuc animos erexisti. Quis digne considerans, quod sic nasci et uiuere, mori et resurgere potuisti, et hec alto consilio homo propter homines agere uoluisti, non stupeat, non miretur, non diligat hunc decorem, non amplectatur auide tam ualidum: tam beneuolum largitorem? Quod, etsi latet alios, quibus culpa exigente huiusmodi gratia uel aufertur, uel danda in posterum occulto iudicio nunc differtur; mihi tamen in presenti huius rei series declaratur, mihi patet, mihi placet quod tua in homine Deitas  operatur. Ecce, inquam, tu pulcher es, dilecte mi, et decorus. Ecce, hoc est, in euidenti mihi pulchritudo tue est maiestatis, reuelato fidei oculo se presentat excellentia deitatis; que suo largo munere mentis mee perfundit intellectum, declarato intellectu amoris insolubilis dat effectum. Ecce iterum non me latet humanitatis tue dispensatio salutaris, conceptio, natiuitas, conuersatio meriti singularis; uirtus, munditia, patientia, laus doctrine, miraculorum coruscatio, morum integritas, perfectio discipline. In quibus omnibus homo supra homines decoraris, precipuoque decore, non prophete, non apostolo compararis: et ideo te pre cunctis diligo, te solum eligo, mi dilecte, quamuis adhuc, dum hic uiuitur  imperfecte. Ceterum  ut me iusto amplius imperfectio non molestet, opto ut mihi propius tua se presentia manifestet; et ne pulchrum et decorum ad turpia uidear inuitare, locum amanti congruum studui preparare.



CAPUT XuI.

Lectulus noster floridus; tigna domorum nostrarum cedrina, laquearia nostra cypressina. Quia pulchrum et decorum uirgo nobilis reperit amatorem, non rusticano more illum prouocat ad laborem, quia nescit amor delicatus degeneri labore atteri uel tortura, sed quietem amat et otium, gaudet osculo uel iunctura. Huius adhuc inexpertus 158 amator, ille rudis uidetur exstitisse, nec ei suus amor dignam satis requiem prestitisse; qui eam, quam diligit, ad hoc postulat sibi dari, ut laborare ualeant simul,  nondum uero gaudeant feriari. »Hanc amaui, et exquisiui, ait, eam, et quesiui sponsam mihi assumere; et amator factus sum forme illius .« Et infra: »Mitte illam de sede magnitudinis tue, ut mecum sit et mecum laboret; et sciam quid acceptum sit apud te, scit enim illa omnia et intelligit .« uidit iste adhuc sibi esse congruum ut laboret, et ea, quam diligit, secum Sapientia collaboret, ut labore communi amator adhuc minus sapiens doceatur; et cum doctus fuerit, ad quietem lectuli prouehatur. Denique illa mulier cuius fortitudo predicabilis commendatur, manum ad collum mittere, et fusum digitis apprehendere memoratur: uiroque suo uidetur effici gratiosa, eo quod panem suum non  comederit otiosa . uirgo autem nostra longe et hanc, et illum supergrediens amatorem, quietem, non tumultum: otium iam obtinet, non laborem; et non gymnasium agoniste, sed offert lectulum amatori, quem decorare et parare ornamento studuit cultiori. Lectulus uirginis, est secretum cordis eius, quod excolit et emundat manu et sollicitudine diligenti, ne quid inhonestum et indecens Sponso appareat uenienti; et ut suauem accubitum illius tante prebeat dignitati, fulcit et implet eum grata mollitie operis accurati. Et, quia preter substratam mollitiem gaudet amator nobilis et decore; uirgo rei non inscia, ornat lectulum grato flore; multaque diligentia sparso flore mirande castitatis, eumdem reddit lectulum tanquam hortulum uoluptatis.  Ne quis enim audito uirginis lectulo egre sentiens dubitet de profectu, et a tramite sanctitatis grosso et carnali deuiet intellectu; ipsum uirgo perhibet ornatum floribus congregatis, flores autem sunt, castitas, et eiusdem opinio castitatis. Castitas quippe uirginea secretam illius ornat scientiam instar floris, gratum reddit lectulum, decoris fundens gratiam et odoris; quia ipsa est que uirtute et merito preeminet excellenti, et, ut formam se prebeat fama uel nomine rutilat eminenti. In quo nil corporeum, nil intelligitur bestiale, nil peccato deditum, sed totum penitus spiritale, quia drama uel canticum uel epithalamium nuptiale, uerbis floret mysticis, nil habens feneum uel carnale. Cum autem sic floreat et ualeat, quem dilectio diligentius preparauit,  non tamen uirgo lectum, sed magis lectulum nominauit; quo nomine legem illam satis sibi cognitam adimpleuit, qua tam uerbo quam opere humilia tenere consueuit. Quodpropter et eumdem, inquit, lectulum non meum proprie, sed communiter nostrum dico, et  mihi presumptorie non addico, quia, etsi uocanti et adiuuanti inuenta sum obediens consentire, illius tamen et preueniens gratia et subsequens misericordia efficaciam uoluit impertire. Non ergo meus recte, sed noster debet lectulus appellari, quem utriusque nostrum constat opere et diligentia preparari; quem tu manu gratie, ego laboris et industrie serenaui, tu beneficio, ego exercitio, tu uirtutum, ego morum floribus adornaui. Cuius ad hoc tam signanter facere  uolui mentionem, ut pulchritudine prouocatus, ad eius dignanter uenias mansionem: et longe a tumultu, cui scio te non frequentius interesse, gaudeam quo nil melius, in secreto florido tecum esse. Etsi enim propter fratres et proximos loqui est necessarium et exire, tamen ut te intuear, multo est gratius ad silentium introire; et in quietis otio tua presentia deliniri, amplexu frui mutuo, amoris fructum, gaudium Spiritus experiri. Ad quod etiam promerendum domus nostre meum studium uidentur emulari, et pede licet tardo quiescentem in lectulo me sectari; que etsi nondum ualent ad hoc, ut fiant lectulus, promoueri, iam tamen inueniuntur gratiam non mediocrem promereri. Et in hoc gaudeo, sed  et gaudebo, quia non solum places, cum in lectulo tua presentia iam tenetur, sed cum iuxta Prophetam , esse in domibus cognoscetur; quibus duntaxat in tignis cedrinis das imputribile firmamentum, in laquearibus cypressinis durabile nichilominus ornamentum.



CAPUT XuII.

Tigna domorum nostrarum cedrina; laquearia nostra cypressina. Domos dicit fidelium ecclesias, congregationes iustorum, conuentus claustrales, in quibus simpliciores quique possunt lapides estimari; maiores uero et prudentiores tigna et laquearia conuenientius appellari. Tigna seriatim super edificium in modum testudinis constituta, et ab eius utroque latere contra inuicem distributa; infra quidem  extensis uelut brachiis edificii latitudinem amplectuntur; supra uero iunctis uelut capitibus, clauo solido connectuntur. Laquearia uero tignorum altitudini substernuntur, et ab uno ad alterum parietem strata longitudine protenduntur; eosdemque parietes cercent et astringunt quadam ueluti ligatura, ne impulsu noxio declinent a rectitudine uel 159 statura. Tignorum autem nomine figuratur ordo non incongrue prelatorum, quos a terrenis suspensos celsitudo commendat meritorum, qui perferentes imbrium et uentorum molestias, duros uidelicet impetus perditorum, ab his tegunt et protegunt mores teneros subditorum. Qui erecti ad superna, omnes ad intuendum unum illud necessarium se angustant, amoris clauo deuincti fortius,  dum uident, augustius inherent, suauius et degustant; cum Christo esse melius iudicantes , dum eius excellentiam contemplantur, adhuc autem in carne uiuere propter fratres necessarium arbitrantur. Qui ergo ad sapiendum que sursum sunt, subtili desiderio se suspendunt, ad reuisendum proximos beneuola sollicitudine condescendunt; eosque sub alas congregatos, fouent et protegunt ut gallina, animatos ad uirtutes exemplis muniunt et doctrina. Et ii quidem ut magis digno uirtutum merito commendantur, tigna quorum uicem gerunt cedrina perhibentur; quia Cedri, ut aiunt, natura imputribiles et procere, odore tanto uigent, ut serpentes eam dicantur abhorrere. Illi ergo digne inueniuntur ad prelationis fastigium promoueri,  qui excelsi meritis celum desiderio diligunt intueri; quorum semper opera uirtute uigent stabili, ne putrescant, quorum tanta opinio, ut ad eam quique maleuoli perhorrescant. Nec abhorret a prelatis quod Cedrus igne dicitur non comburi, eorum formam gerens, qui non sunt passionum incendio perituri; mira quorum fortitudo, carnis concupiscentia frangi nescit, nec odor suauissimus ad odorem ignium cinerescit. Laquearia uero que dicuntur etiam cypressina eos signant, quorum uiget et preeminet inter ceteros disciplina: forti quorum opere et obedientia perfecte uoluntatis, forma datur persistendi minoribus in Ecclesia congregatis. Cypressus quidem et ipsa imputribilis et odorifera  perhibetur, insuper enodis est et in ea scrupulus non habetur; eum recte significans qui promptior et planior diuino magis munere, quam natura, sine mora obediens, nunquam recalcitrat in iunctura. Est enim in nonnullis uirtus obedientie tam nodosa, tanto scatens murmure, tantis querimoniis scrupulosa; ut mandatum adueniens uiam non preambulet planiorem, sed plerumque in contemptum uel in iram offendat grauiorem. Illi autem quibus uigere datum est planitie cypressina, enodes et politi gaudent obedientie disciplina; amant quidquid mandauerit prelatorum discretio uel doctrina, nec mandato se opponit labes impatientie repentina. His ut tignis et laquearibus domus proficiunt spiritales, teguntur, muniuntur, casus uitant perditos  et carnales; uiget eorum sancta et mirabilis pulchritudo, quia, iuxta quod dictum est, decet domum Domini sanctitudo . Has autem domos ideo uirgo nostras uoluit perhibere, ut ostendat cum Sponso communionem pre ceteris se habere, quia et quod Sponsi est, Sponsa nostrum iure existimat nuptiali; et ut Christus, sic et uirgo sollicita est de profectu nostro omnium spiritali. Attendens ergo non solum se, sed et suos spiritaliter profecisse, prelatos et subditos ad cedri et cypressi similitudinem peruenisse; exsultat et inuitat Sponsum, ut in his etiam gratuletur, et relinquens inquietos, grata domorum requie delectetur. Et ille:



CAPUT XuIII.

 [CAP. II.] Ego flos campi, et lilium conuallium. Si Sponse, inquit, lectulus uernat flore, decore rutilat uirginali, si nitet et redolet ornatu et pulchritudine spiritali, si diues cultu regio uidetur digne considerantibus arridere, quid habet quod ab alio ueraciter asserat non habere? Neque enim a seipso habet, ut rutilans florido sit decore, nec floret quem perhibet Sponsa floridum, nisi flore; et hoc propter in seipso non glorietur floridus, sed in flore, cum profecto non habeat a seipso ut floreat, sed a flore. Quod si nosse cupit attentius unde floreat quisquis floret, ne decorum et floridum turpis ignorantia decoloret; Ego Deus in Patre Filius, lux lucem habitans inaccessam. Ego, inquam, flos campi factus sum, habens pulchritudinem indefessam. Radix Iesse germinauit et  flos prodiit de radice, nec latere uoluit in conclaui sub modio, aut in lectulo sub lodice; sed flos campi factus est, ut cunctis planius innotescat, nec sit dignus excusari, quisquis tam conspicuum non cognoscat. Qui enim ab eterno Deus eram absconditus ne uiderer, de hoc monte descendentem campus excepit ut tenerer; nec intraui portas et muros urbium, montem rursum arduum non ascendi, ne uel nesciri possem, uel a sciente non facilius apprehendi. Ad montem quippe ascendente ualido, excusatus debilis remaneret, in ciuitate uero ciuis aduenam prohiberet; 160 et sic preualente iniuria causaretur alter alterum promptiorem, et me silentii Habacuc  argueret, deuorante impio iustiorem. Ego  igitur esse flos in campo uolui et non rure, quod nimirum rusticus hereditario uindicat sibi iure; quod proscindit aratro, uomere sulcat, fodit sarculo studiose, eo quod illud non nisi operi manuum respondet fructuose. Campus autem nulli proprie hominum assignatur, nescit cultoris manum, non rupta superficie seminatur; sed sole animatus, perfusus celesti pluuia siue rore, intepescit et germinat, et processu temporis congruo ridet flore. Nec abhorret, si hoc campo signari uirgo uirginum asseratur, in qua nullus hominum, non carnale commercium operatur; sed carne integra, descendente, ut in uellus, pluuia spiritali, fecundatur et germinat, decore gaudet florido uel niuali. Huius enim campi quem non lesit cupidus operator, manus rustica non arauit;  non extulit tumor noxius, sed diffusa humilitas complanauit; ego sum flos, non utique humano procedens studio, non cultura, sed celesti editus munere, incomparabili preditus genitura. Ego sum flos, quo huius campi grata planities decoratur, nec floret a seipsa, sed meo munere sic beatur; et ideo licet uirgo digne tanto beneficio gratuletur, in me tamen, et non in se, in flore, non in florida glorietur. Fructum quippe etsi statim flos ut nascitur, non emittit; tamen daturus eum opportuno tempore, iam promittit; et sicut non flos alter meo, uel me potior inuenitur, sic nec fructum meliorem in altero quispiam experitur. Ne autem soli uirgini uidear misericorditer prouidisse, meamque misericordiam quibusque minoribus inuidisse, qui flos campi factus  sum, donans Sponsam priuilegio speciali, florui et in uallibus, multo quidem, sed non beneficio cequali.



CAPUT XIX.

Et lilium conuallium. ualles, imo conualles que hinc inde uicinis montibus obumbrantur, et, ne arescant siti, aquis utrinque defluentibus irrigantur; eos mihi signare uidentur humiles et depressos, quos amor discipline sub maiorum tenet legibus indefessos. Qui cum nichil altum uel tumidum de supino referant Mecenate, seruos sese inutiles humili iudicant sanctitate, inclinantque aurem Scripturarum monitis et utrique diligentius testamento, abundare cupientes meritorum magis copia quam frumento. Huiusmodi conuallium Christus lilium se fatetur,  quia, etsi excelsior, humilia tamen respicere perhibetur ; nec nisi super humilem et mansuetum eius Spiritus requiescit, cuius conscientia humilitate munda et munditia humili renitescit . Et digne satis ipse lilium uoluit nominari, signans eo quid inter ualles, propter ualles uenerit operari; ut aduentus sui causam recte attendentibus non obscuret, quos cum doctos reddiderit, sibi efficacius configuret. Lilium foliis candidioribus, instar uallis, cingitur in rotundo, habens intrinsecus quiddam rubeum in profundo: in foliis quidem honestum et lucidum se ostentans, in rubeo autem sanguinis speciem representans. Candor lilii assumpte carnis munditiam figurauit, quam non  prius conceptio, non posterius conuersatio denigrauit; sed de carne genita uirus carnis proprium ignorauit, et uirtutum merito, uelut splendore niueo, radiauit. Illud autem rubeum gratam prefert memoriam passionis, qua fuso diluit sanguine chirographum pridem inite pactionis; quam parentes pristini cum auctore peccati misere pepigerunt, cum ad eius arbitrium interdictam arborem tetigerunt. Christus itaque lilium est, cum uite merito rutilat innocentis, cum in carne non tenetur labe uel glutino uitii coherentis; cum eum hominem malitia hominum impetit et accusat; et homo propter homines dura pati et aspera non recusat. Lilium est conuallium, cum abiectis et humilibus exemplum et gratiam dat uiuendi, commendat innocentiam,  amorem inserit continendi, cum prior passus grauia, ad uirtutem prouocat patiendi, docens magna, maiora faciens, tempus predicat faciendi. Si uero dicatur quod rubet intra lilium ignis speciem obtinere, »Deus autem ignis est,« sicut certum est Scripturam perhibere ; rubor ille, ut uideo, splendore niueo circumseptus, Deus est in homine munde carnis trabea ooopertus. Cuius se inuolucro sapientibus et prudentibus occultauit, sed fide intuentibus paruulis et humilibus reuelauit ; qui sic foris aspiciunt assumpte carnis opertorium uel candorem, ut igneum occulte deitatis introspiciant et ruborem. Quorum Petrus: »Tu es, ait, Christus Filius Dei uiui .« Et Nathanel: »Rabbi, tu es Filius Dei, tu es rex  Isrel .« Et centurio: »uere Filius Dei erat iste .« Harum conuallium sic se lilium Christus fecit, cum non solum hominem, sed Deum se intra hominem suis humilibus patefecit; quibus mundo candore innocens eius est humanitas sic ostensa, ut etiam occultam Deitatem fide cernerent inoffensa. Quos postquam edocuit quid sit eis de ipso fideliter sentiendum, laudes repetens uirginis, inuitat eos diligentius 161 ad uidendum qualiter ipsa Sponsum inter uite huius molestias imitetur, dum quies nondum plena, nondum pax indeficiens obtinetur.



CAPUT XX.

Sicut lilium inter spinas, sic amica mea inter filias. Etsi ut audistis, lilium me conuallium dixi esse,  adhuc tamen noueritis spinis me grauioribus interesse; a quibus tangi frequentius, pungi molestius me permitto; sed tactus et compunctus, statum uel candorem debitum non amitto. In hanc formam amica mea inter mala huius seculi conuersatur, et uirtute mirabili lux lucere in tenebris comprobatur; eiusque lucem floridam circumfuse tenebre non obscurant, integram eius pulchritudinem minaces tribule non triturant. Ipsa tanquam lilium inter spinas oritur, et accrescit, inter obscuras lucet, inter asperas mansuescit; flante uento impulsa nonnullas uidetur sentire functiones, sed candoris et odoris nullas sustinet lesiones. Spinas graues esse reor curas et sollicitudines huius uite, quibus iustorum mentes  lacessite; gemunt et  expetunt ut ab ipsis plenius expedite, tandem cum Christo fructu pacis gaudeant acquisite. Spine sunt nichilominus Iudei pariter et gentiles, qui grandeui malitia, sensu perdito pueriles, qui fidem exsecrantes, tenebris grossioribus obuoluti, Christum et Matrem eius graui sunt odio persecuti. Inter quos Filius et Mater, instar lilii floruerunt: illesumque pariter candorem et odorem proprium tenuerunt; dum nil culpe sibi ex illorum malitia contrahentes, inuicta patientia linguas respuunt detrahentes. Imo quo amplius uita malignantium tetra fuligine tenebrescit, eo magis istorum digne considerata sanctitas enitescit, nec habet minus decoris et gratie intemerata lilii pulchritudo, si iuxta uideatur spinarum  aspera turpitudo. Habet ergo lilium inter spinas laudis titulum ampliorem, dum illis tenebrescentibus istud formam retinet gratiorem, quia dum aduersus Dominum, et aduersus Christum eius tam gentes quam Iudei lingua infremunt serpentina , Christus flos et lilium moribus mansuescit, fulget miraculis et doctrina. Cui flori et lilio uirgo studet diligentius similari, amans et appetens tanta similitudine gloriari; et sicut inter spinas lilium decore splendido uenustatur, sic Sponsa inter filias uirtutum merito decoratur. Filias, eos dicit, qui carentes rigore uirili, spiritu masculino; mollitie torpent muliebri, sopore dormiunt feminino; ad honestum opus inualidi, ad molle et noxium efficaces, ad blandiendum subdoli, ad detrahendum perfidi  uel procaces. Qui uidentes uel audientes Matrem filio letabundam, induti sensu perdito negant aut uirginem aut fecundam; et singulari preditam munere, secundum suam omnium legem carnaliter metiuntur, dum eam peperisse non nisi modo ceteris experto mulieribus mentiuntur. Eum uero quem genuit, Ioseph filium arbitrantur, habere fratres plurimos  attestantur; nesciunt eum hominem de homine genitum sine Patre, abhorrentes quod audiunt Deum, Dei Filium sine matre. Inter istos et istorum blasphemias uirgo non frangitur, non marcescit, sed mens fide roboratur, florens gaudio Spiritus iuuenescit; illum radicis florem tenerum et immarcescibilem amplexatur eiusque decorem studio non tam gressuum quam profectuum  imitatur. Denique iuxta Salomonem: »Animus gaudens etatem floridam facit .« Sicut ergo filius flos et lilium inter spinas oriens, non tamen spinas sentit, dum earum malitie affectu simili non consentit; sic mater et amica, inter filias conuersans, nescit tenebras filiarum, filia lucis lucet, non habens opera tenebrarum. Imo, ut plus dicatur, non solum spine lilio nichil inferunt detrimenti, sed et spinis lilium confert plurimum ornamenti; et candor precipuus qui in lilio, naturali beneficio, se diffundit; spinis uicinioribus non parum gratie superfundit. Nunquid non lilium circumquaque incomparabile beneficium diffundebat, cum deuotas preces Christus pro persequentibus effundebat? cum manu misericordie spinarum turpitudinem  abradebat, et rhamnum in florem, in fructum aculeos conuertebat? »Pater, inquit, ignosce illis, quia nesciunt quid faciunt .« Huius precis perfusa uelut rore spinarum asperitas mansuescit, interna cedit ariditas, beneuolentia uiridescit; nouo more germinat frondetque ramusculus et florescit; et imitari lilium candore uel modico flosculus hilarescit. Quis nesciat nonnunquam spinas pridem aridas estiui dono temporis efflorere, et in eis non tam aculeos ueteres, quam recentes flosculos eminere; qui assistentes lilio, etsi longe impares magnitudine uel decore, candore tamen utcunque simili gaudent et uicinia propiore? Nobis igitur Christo propinquantibus nichil turpitudinis sibi contrahit  lilii pulchritudo, sed ex ea non parum gratie nostra sibi acquirit turpitudo; et dum nos sic admittit lilii amenitas, 162 uelut horti consiti plenitudo, nostra pridem arida, iam nunc tandem florida gaudet plurimum solitudo. Quod Isaias preuidens: »Letabitur, inquit, deserta et inuia, et exsultabit solitudo; et germinabit quasi lilium .« Deserta et inuia mens nostra non immerito nominatur, cum a Deo derelicta, non uirtutum, non operum ciuibus habitatur, non in ea beneuolus auctor deambulat, non amat intueri, attendens eam uitiorum aculeis tanquam spinis solitudinem obsideri. Quam cum diuina gratia tanquam uerna temperies uisitabit, et intra horti plantaria candens lilium aduocabit, profecto ipsa letabitur, ipsa noui dono muneris  exsultabit, quia iuncta lilio quasi lilium germinabit. Abhorrens quippe rhamnum, quam spinarum erat asperitas paritura, quia spinosos mores pena manet aspere seuitura; proferet suaues flosculos candore lilium emulantes, et spe fructus exsultabit habens primitias germinantes. Inter huiusmodi spinas illud candens lilium; imo candor lucis eterne mirabiliter operatur, aspera in planitiem, in florem aculeum uertere gratulatur; ea bonitate, que sua est, eo rem quandoque perducturus, ut flos fructum pariat, fructu gaudeat fruiturus. Sic et inter filias amica recte creditur conuersari, earum curam gerere, salutem sollicitius operari; eas pridem mente uagas, elatas oculis, lingua procaces, operum infecundas, suo tandem dignans consortio reddit agiles et fecundas.  Quas enim intra sue exauditionis nobile secretarium intromittit, assistentes sibi manere steriles non permittit; sed erudiens uerbo, forma premuniens, adiuuans interuentu, inuitat ad amandum, ad operandum sollicitat, letificat de prouentu. Et sic eas que aliquando uite merito filie fuerant Babylonis, introgressas Hierusalem reddit filias uisionis; inter quas letabunda uidet Sponsum, diligit amplexari, et sicut ille Sponsam, sic illum ista dignis laudibus uenerari. Unde ait: Sicut, etc.



CAPUT XXI.

Sicut malus inter ligna siluarum, sic dilectus meus inter filios. Audiens Sponsa dignis Sponsi laudibus se laudari, a quo habet ut digna sit laudum preconiis  honorari; ne ingrata uideatur; festinat uicem reddere laudatori; gratas esse non ignorans laudes reciprocas amatori. Quem recte satis malo uoluit comparare, quam inter ligna siluestria constat non tam excelsius quam excellentius emicare; quia cum ligna siluarum fructum non proferant, qui humano possit esui conuenire, in malo est fructum bonum, refectionem optimam inuenire. Christus enim lignum est, cuius robur nichil sustinet detrimenti, cuius non cedit folium uento durius seuienti ; cuius omnia prosperantur, et in suo tempore fructum dabit, quo eos, qui esuriunt, nunc inuitat, postmodum satiabit. Christus est lignum uite, omnibus qui eum fortiter apprehendunt, qui ad capiendum fructum eius forti desiderio se suspendunt; qui cetera quecunque  occurrerint, apprehendere sensu deuio non contendunt, dum ex eis fructum uite poma pendere salutifera non attendunt. Ego omnes homines credo posse ligna siluestria nominari, qui, etsi uerborum frondes habent, fructu carent procul dubio salutari, quia in eis non est salus, non est uita, non indeficiens uis nature, sed uirtutum quedam sterilitas, carnis culpa uitio geniture. Non enim sic in eis, ut etiam ex eis quidquam uitale, commendabile, gratiosum, non est quidquam in altero salutare sibi, ceteris fructuosum; quia quidquid in aliquo, si quid tamen in aliquo dignum et necessarium inuenitur, non de suo, sed de Christi nouit esse quisquis ueraciter experitur. Christus autem homo inter homines, malo non incongrue comparatur, qui conceptus  de Spiritu, non nature sterilis accusatur, cuius radix innocua, cuius umbra densior, ab estu noxio nos abscondit, cuius fructus salubrior, odor longe suauissimus se diffundit. Denique tria hec in malo possunt pariter inueniri, nec est in siluis altera que tribus istis pari modo se gaudeat insignire, sed in malo precipue umbra, fructus, odor, copulantur nectura naturali, et ex eo, qui Deus homo est, procedunt abundantia spiritali. Quibus refrigerat, pascit, mulcet eos qui eum receperunt, qui accepta pietate dici et esse filii meruerunt; qui quoniam de tenebris ad lumen se fidei contulerunt, felici mutatione de lignis siluestribus, in Dei se filios transtulerunt. Quos attendens Christus, Dei filios et heredes, fratres eos non confunditur uocare, amare coheredes  , ut in multis fratribus ipse primogenitus emineat honore principali, unicus olim filius filiorum gaudeat numero iam plurali. Ipse etenim Deus de Deo, natus unicus fuit Patris, natus autem homo de uirgine, unicus item Matris; sed electis consulens, sinum gratie largius patefecit, et quos natura negauerat, adoptionis beneficio fratres fecit. Cuiusmodi fratres uel filios ipse Dei et hominis Filius sic excellit, sicut malus fructifera siluarum arbores antecellit, quia et illarum infecunditati 163 mali fecunditas antefertur, et Christo quiuis hominum  non confertur. Quod intelligens Petrus, cum ei iusto amplius deferret centurio, et puro daret homini quod Christo  religiosa debet deuotio; non sibi temere quod non suum esse nouerat usurpauit, sed quis esset, quam sterilis, quantum malo dissimilis indicauit. »Procidens, ait, Cornelius ad pedes eius, adorauit eum. Petrus autem leuauit eum dicens: Surge, et ego ipse homo sum, sicut et tu .« Et infra: »Annuntians, inquit, pacem per Iesum Christum; hic est omnium Dominus .« uidetis quia Petrus a Cornelio non uult neque sustinet adorari, ostendens non debere sic purum hominem honorari; dans intelligi, quia Iesu Christo priuilegium hoc debetur, ut ipse homo inter homines diuino solus obsequio ueneretur. Reor quia nec angelus tale sibi uult obsequium exhiberi, et licet maior homine, tamen inuenitur hominem reuereri; in quo iam perspicit  nouum quid et cunctis retro generationibus inexpertum, absconditum a seculis, nostri plenitudine temporis deopertum. Unde cum Ioannes gaudens sibi ab angelo plurima demonstrari, et demonstrantem uolens digno, ut putabat, humilitatis obsequio uenerari, ad pedes eius caderet, uolens ei honorem maioribus debitum exhibere, seipsum digne metiens, uisus est angelus abhorrere. »Postquam audissem, inquit, et uidissem, cecidi ut adorarem ad pedes angeli, qui mihi hec ostendebat, et dixit mihi: uide ne feceris .« Et supra: »Cecidi, ait, ante pedes eius, ut adorarem eum, et dixit mihi: uide ne feceris, conseruus enim tuus sum et fratrum tuorum habentium testimonium Iesu, Deum adora .« Non uult Christo  angelus, seruus Domino cequari, non ligno fructuoso siluarum infecunditas comparari; sed sicut malum constat inter ligna siluestria prepollere, sic nouit Christum angelus inter filios preeminere. Denique et angeli nonnunquam in Scripturis filii nominantur, qui semper Dei Patris uidere faciem predicantur; et iuxta Iob filii Dei ut assisterent Domino leguntur aduenisse, inter quos et nequam ille angelus Satan legitur adfuisse . Moyses quoque: »Constituit, ait, terminos populorum, iuxta numerum filiorum Isrel .« Filios Isrel, angelos appellans. Quod alia translatio euidentius insinuat, dicens: »Statuit terminos gentium, iuxta numerum angelorum Dei.« Tot quippe a nonnullis Deus creditur saluandos ex gentibus  elegisse, quot inueniuntur angeli aliis cadentibus remansisse; ut ad uidendum eum tot ex hominibus ei filii preparentur, quot inter angelos iam uidentes eque filii continentur. Inter hos autem filios Dilectus Sponse preeminet quasi malus, quia sicut puro in homine, sic etiam in angelo non est salus; sed in Christo, qui, etsi minor angelis propter mortis utique passionem, tamen longe excelsior propter Dei et hominis unionem. Ideo cum dixisset Ioanni angelus. »uide ne feceris,« causam addit dicens: »Conseruus tuus suum, et fratrum tuorum habentium testimonium Iesu, Deum adora.« Ego, ait, non solum Dei, sed Dei hominis digne seruus, tuus et eorum qui fide et opere Iesu testimonium perhibent sum conseruus; nec decet seruum, ut tollat Domino sua  iura, cum potius Creatori omnis deferre debeat creatura. Tu ergo non angelum, sed Deum adora, Deum, qui non angelum, ut saluaret angelum, apprehendit, sed semen Abrahe, ut eum saluum faceret, apprehendit; Deum qui se exinaniens, et accipiens formam serui , ut homo habitu est inuentus, secundum quem hominem etsi minor angelis est inuentus, non tamen multum minor, sed minor paululum reputatur, si quod Scriptura perhibet sensu non deuio capiatur. »Minuisti eum paulo minus ab angelis, ait Dauid .« Et Paulus: »Eum, ait, qui modico quam angeli minoratus est propter passionem mortis .« Christus nimirum ex Deo constat et homine, homo autem ex anima et  corpore; anima uero maior pars hominis est, maior, inquam, non mole, sed dignitate et excellentia; eo quod in anima ad imaginem et similitudinem Dei homo factus sit. Corpus autem, minor, hoc est, inferior pars hominis, secundum quam partem Christus minor angelis inuenitur, eo quod angeli natura moriture carnis inuolucro non uestitur; sed ille Spiritus immortalis, intellectu uigens, preditus ratione, in eo quod factus est, sine mortis permaneat lesione. Spiritus quoque hominis eiusdem, uel similis nature perhibetur, preditus et ipse ratione, habens initium, finis angustia non tenetur; sed infusus corpori, quod originali corruptum uitio generatur, lege mira, satisque miseranda illius meritis aggrauatur. Unde legistis:  »Corpus quod corrumpitur aggrauat animam; et deprimit terrena inhabitatio sensum multa cogitantem .« Anima igitur, que eiusdem cum angelo uel similis est nature ; prius quidem ex carnis consortio decolorat speciem genuinam, postmodum uero assensu uoluntatis, uitiorum labitur in ruinam. uerum quia caro Christi concepta de Spiritu, originale sibi uitium non contraxit, ad culpam, quam non nouerat, infusam sibi animam non attraxit; sed sicut istam tam conceptio, quam conuersatio seruauit impollutam, sic illam creatio et creantis dignatio ab omni 164 labe reddidit absolutam. Anima uero cuius naturam immortalitas, intellectus, ratio sic honestant, et nec  incorporatio preualens, nec queuis attaminatio dehonestant, qualem Christus in unitatem sibi personalem credendus est assumpisse, nec assumpte dignitatem assumens creditur consumpsisse; anima, inquam, tali, non angelus, non quelibet maior est creatura; solus ille maior est, cui Creatori nulla par potest effici creatura. Secundum quam animam non debet Christus minor angelis existimari, que dignitate pollens ingenita nullo potuit uitio deprauari; quod non posse etsi factor facture non contulit faciendo, huic tamen anime assumens contulit assumendo. Quod enim non angelus, non anima obtinet conditionis priuilegio, ui nature, Creator, cui uoluit, cum uoluit, contulit creature; et qui prius angelis contulerat ne quis ultra posset cadere, uel timeret,  postmodum anime, quam assumpsit, dedit, ut sancta confirmatio eque uestigio permaneret. Restat ergo ut secundum carnem tantum Christus minor angelis asseratur, que, ut ante dictum est, altera pars hominis minor uel inferior iudicatur; et ideo recte non multo minus angelis, ne secundum totum hominem uideatur, sed paulo minus legitur minorari, ut solius carnis mentio fieri cognoscatur. Nos autem miseros multo minores angelis culpa fecit, quorum et carnem conceptio, et animam incorporatio sic infecit, ut utrobique culpabiles accusemus nostram merito genituram, dura detenti lege, eo quod uersum est uitium in naturam. Unde Paulus: »Sumus, inquit, natura filii ire .« Quod,  etsi bonos angelos culpe sarcina non grauauit, sed eos bene conditos gratia melius confirmauit: inter ipsos tamen sicut et inter homines Christus credendus est preeminere, et sicut malus inter ligna siluestria, sic inter huiusmodi filios primatum obtinere. Christum quidem non Deum solummodo, sed Deum hominem angeli uenerantur, in quo salutis fructum, umbram protectoriam contemplantur; per quem homines pressos et oppressos fasce graui damnabilium delictorum, uident nec inuident conuerti et reuerti ad salutarem excellentiam meritorum. Quod non fruges, non aries, non uitulus, non denique homo uel angelus poterant operari, nec erat nomen aliud in quo datum fuerit nos saluari; sed sic uita de languore, salus conqueritur de iactura, ut ad  fructum uel medelam inefficax omnis sit creatura. Quia ergo uitam, fructum, efficaciam potentis medicine non dabat silua sterilis, non cuiusuis artificium officine; et egrotanti mundo promissores iam dilationis merito sunt inuisi, ortum est lignum uite malus fructifera, in medio paradisi. Cuius umbra suauior longe faciens incentiua, fructus gratis reficiens quos fames leserat oppressiua; non solum hominem ad amissum olim consortium angeli retulerunt, sed et naturam humanam supra dignitatem angelicam extulerunt. Nostram quippe naturam iam Deo counitam in Christo angelus intuetur, cuius fructum considerans, digne sterilem se fatetur, quia qui non ualuit uel cadentem coangelum uel hominem perditum reparare, Christo, qui potuit  cuncta que uoluit, non se debuit comparare. Quod attendens recte uirgo: Sicut malus, inquit, inter ligna siluarum, sic dilectus meus inter filios. De quo subiungit:



CAPUT XXII.

Sub umbra illius quem desideraueram, sedi; et fructus eius dulcis gutturi meo. Si meum, inquit, dilectum, ut audistis, uolui commendare, si eum malo fertili inter ligna sterilia comparare, ne putetis eorum que uobis profero me incertam, et affluentem uerbis, rerum laudabilium inexpertam; experimento didici quia utilis, quia bona sit ista malus, sensi quantum in ea refugium, quantum refrigerium, quanta salus; quia sub eius umbra non  solum esse mihi datum est, sed sedere estus fugere noxios, quietis gratiam obtinere. Bona quies, quam non ire persequentis, sed manus diligentis gratie fabricauit, cui non mors tenebrosa, sed malus spatiosa ramis et frondibus obumbrauit; in qua non peccator desperationis uel ignorantie tumulo sepelitur, sed mens iusta suaui refrigerio profectionis beneficio delinitur. Miser ille populus, qui in tenebris et in umbra mortis diu uoluit residere oblitus celestium, terrenis carnaliter inherere; uitam uitalem nesciens, caligauit morte criminum subobscura, cuius umbre corpus est mors sine termino secutura. Peccatum enim quo, anima uelut gladio pertransitur, et ab eo, qui uita est, fieri longius inuenitur prima est mors anime, in futuro tristior,  nunc iucunda, que uero iuste sequitur eterna damnatio, mors secunda. Et illa quidem mors est, et mortis umbra preuia subsequentis, ista uero et mors est et umbre ueritas precedentis; in quarum prima licet esse contigerit, non est consilii nos sedere, id est sine respectu penitendi quietem perditam obtinere. Nam qui sedet in umbra, nec timet uenturam mortem preuenire, cum illa ueniens festinat torpentem 165 inuenire; et quem inuenerit in obscuro et in proprio uelut iure, ligat et in carcerem proiectum detinet insolubilis ui necture. uerumtamen nonnullos miserans spiritus, uehemens terret, et concutit sonitu repentino, et ex alto uisitans oriens, perfundit lumine matutino; eductosque de somno et umbra duri discriminis et nocturna, dies letus excipit,  umbraque suauior et diurna. Est autem dies fides illuminans: uirtus spei, est umbra suauior precognito speciei, in qua cum sit bonum esse, uiuere melius, optimum est sedere, donec tandem concedatur lucem plenam plenius obtinere. In umbra est diurna qui non solum presentia, sed et sequentia nouit esse, qui uidet per speculum quod constat nondum uisibiliter presto esse; qui fide non dubia intelligit inuisibilem Deum esse, qui eum remuneratorem in se sperantium credit esse. Paulus: »Oportet, inquit, accedentem ad Deum credere quia est; et inquirentibus se remunerator sit .« Sine hac fide Deo quispiam non placebit, nec est digna conscientia, cuius Deum scientia non tenebit; quia et ignorans, ut legistis, legitur ignorari, et reuera  qui nescitur, a nesciente non potest acceptari . Ideo Propheta: »Credidit, propter quod et locutus est .« Tu es ipse Deus meus. Sine fide ergo non potest quispiam iustus esse, imo, ut plus dicam, qui non crediderit, nec dici debet esse; qui autem non est, consequenter nec in umbra est. De qualibus scriptum est: »Ne tradas regnum tuum his qui non sunt .« Non esse recte dicitur, qui Deum esse nescit, cui facto necdum is a quo factus est, innotescit; qui mente obcecata longe a merito pellitur existendi, necdum fidem assecutus, que est umbra uel initium subsistendi. De qua Paulus: »Si tamen, inquit, initium substantie eius usque ad finem firmum retineamus  .« Qui ergo fidem habet, tenens firmiter Deum esse, est, et in umbra est, sed non sufficit illic esse; imo laborandum est ei, quem iam merito fidei constat esse, ut uiuens in ea, mereatur etiam iustus esse. In fide enim esse, nondum est iustum esse; sed fide uiuere, uel in fide uiuere, iustitia reputatur, quia fides mortua, etsi non diligens, operatur. Dilectio quippe uita est fidei, et ideo non qui credit, sed qui diligens credit uiuere comprobatur; et uiuens in fide dignus laude, iustitia commendabilis predicatur. Unde per Habacuc: »Iustus, inquit, meus ex fide sua uiuit .« Etiam non iustus erit in fide, sed nonnisi iustus uiuet in fide; quia et in fide est cui dicenti: »Domine, Domine ,« non tamen  aperitur; et in fide uiuit, qui uoluntatem Domini faciens, exauditur. Et quia fides optate presentia non est rei, sed sperande substantia et umbra, ut ante dictum est, speciei ; iusti quos sua nondum merita ad eamdem speciem intromittunt, in umbra eius interim non tam esse, quam uiuere se promittunt. »In umbra, inquiunt, eius uiuemus in gentibus .« In umbra iusti uiuent, cum in fide diligent operari, cum iuste, pie, sancte, dabunt operam conuersari; cum eis datum fuerit fide uiua in gentibus, hoc est inter homines gratulari, quibus nondum inter angelos inuenta datur specie gloriari. uiuent quidem in umbra, cum eum quem in utero constat uirginis incarnatum, fide firma tenuerint ante secula Deum natum;  cum eum, qui homo pro hominibus inuentus est dura pati, Deum esse dilexerint, paterne ceternum et consimilem maiestati. Denique uiuent, cum tanquam retro positis, que ille homo inter homines indigna uoluit sustinere, intelligent, et diligent benedictum in secula Deum, super omnia preeminere; cum relicto quod uidere et tenere possunt quilibet animales, id maxime habebunt pre oculis quod habere promerentur nonnisi spiritales . Ideo premittunt: Spiritus ante faciem nostram Christus Dominus. Christus Dominus ante faciem nostram spiritus tunc habetur, cum eum nostra fides iam non secundum carnem, sed secundum spiritum intuetur, cum illius solam carnem quidquam intelligens  non prodesse, eum qui uiuificat, Deum spiritum nouit esse . Que enim de illo secundum carnem plurima predicantur, qui carnem adhuc sapiunt, nimis pueriliter amplexantur; et posteriora Christi, posterius non reponunt, sed fide lesa ignorantes ordinem, anteponunt. Quorum Petrus cum audiret passionem illius proximam predicari, inuentus est carnem quam spiritum paulo tenerius amplexari; et ante faciem suam Christum quidem habuit, sed hominem moriturum, non spiritum suscitantem, non Deum uite mortuos redditurum. »Absit, inquit, a te ,« non fiet istud, non morieris. Et ille: »uade, ait, retro, non sapis que Dei sunt .« Ideo Paulus ab his que sunt hominis remouens auditores, ad ea que  Dei optat effici promptiores, intelligens que sunt carnis recto iudicio posthabenda, Deum et ea que sunt eius, ante faciem proponenda. »Ut ambuletis, inquit, digne Deo .« Et alibi: »Etsi nouimus Christum secundum carnem, sed nunc iam non nouimus .« In hac umbra seu fide in qua esse conceditur et iniustis, uiuere autem non, ut ante dictum est, nisi iustis; multum quidem laboratur, dum in ea uiuitur cum timore, nescit enim miser homo utrum odio dignus sit an amore . Ceterum uirgo Mater que pre cunctis inuenit gratiam apud Deum, in ea sabbatizat, felicem obtinet iubileum: et non solum uiuit  sed, ut secura, 166 sedet, quod quiescens obtinet speciale. Ipsa enim  est cui sanctus ille Spiritus superuenit, in qua uirtus Altissimi gratam sibi requiem adinuenit; quam umbre uelamento longe a culpa faciens uel timore, sessionem placidam ei solo contulit in amore. Sub umbra, inquit, illius quem desideraueram, sedi. Desiderio desiderauerat, ut in eam Deus Dei Filius adueniret, eius partum ut conceptum inexperta cunctis gratia preueniret; osculatam deosculans castitatis sigillo premuniret, sicut mentem, sic et carnem illeso flore uirgineo custodiret. Quo percepto, iam culpe uirgo nescia uel timoris, sedet uelut in solio sub umbra refrigerii gratioris; ceterisque infra laborantibus quos meritorum adhuc inopia coangustat, ipsa in cenaculo grandi strato suauitatem ineffabilem iam degustat. Et fructus, inquit, eius,  dulcis gutturi meo. Fructus umbre uel Spiritus obumbrantis suauitas est eterna, quam palatum iam sentit uirginis, gustat suauius mens interna; sed adhuc ille sapor tanquam in gutture detinetur, uenter uero inhiat, cuius auiditas non repletur. In hac profecto uita quidquid superne dulcedinis presentitur, quidquid mens carne obsita diuinum et incorporeum experitur; adhuc tanquam in gustu est, quo gustantis desiderium delinitur, nondum ad uentrem peruenit, quo perfecta satietas, inuenitur. Ideo recte uirgo, ut ostendat non parum dulcedinis se adeptam, et quandiu hic uiuitur omnem dulcedinem imperfectam; fructus, inquit, eius dulcis gutturi meo; nondum  uentri meo, quia et inpresentiarum gaudet gustu suauissimo delectari, et exspectat ad perfectum, cum illius apparuerit gloria, satiari. Nouit autem quisquis officium comedendi paulo attentius experitur, quia cibus in gutture nondum quidem glutitus est, sed glutitur; et glutitio sic proximat, ut non uel uix foris ad os ualeat reuocari, sed ut comestum reputet quod in gutture senserit comedens iam uersari. Sic et uirgo dum uersatur adhuc lege mortalium in hac uita; amore tam suaui pre ceteris mortalibus est ignita, ut amoris uel amati fructus in eius gutture iam dulcescat, et fiducia preualente non illic timor imminens amarescat. Est enim inpresentiarum illud summum, illud uenturi seculi bonum desiderabile sic experta, ut tendens ad perfectum,  de eodem sit reliquo non incerta: iamque tenet in gutture, quod adhuc nos longe impares esurimus, quod nos adhuc inopes uix in summo lingue, siue labiis presentimus. Necdum quippe ad hoc uel nos uel nostri similes sunt perducti, ut gaudeant plenius, in illud Dei sanctuarium introducti; de quo adhuc in carne uiuens, non modicam uirgo fiduciam sibi sumit; et quod plenius est futurum, tanquam factum fiducialiter iam presumit.



CAPUT XXIII.

Introduxit me rex in cellariam uinariam: ordinauit in me caritatem. Quem et quare nominet regem, supra recolo me dixisse, cum in regis cellaria introductam uirgo meminit se fuisse; que, etsi digne multis refecta diuitiis existimantur, non tamen esse  uinaria memorantur. Nunc uero in cellam uinariam uirgo se perhibet introduci, innuens ad profectum conscientie, processu temporis se perduci; in quo non solum de percepto dono gratie iam letatur, sed letitia incomparabili tanquam uini abundantia debriatur. Si enim iustos quoslibet quam preclarus ille , de quo legistis, calix inebriat, ut de celis cadente Spiritu tanquam madentes musto linguosos efficiat , cuius meriti uirginem estimamus, in cuius Deus utero se abscondit, cui gratius introducte tota cella uinaria se effundit? Quomodo introducta mentem potuit ebriam non habere, cui non calix angustior, non sapientia uinum miscuit in cratere; sed cella redundans; domus uinaria diffusam protulit ubertatem, perfudit eam uberius  tanquam fluminis impetus ciuitatem? Suum enim proprium uolens Altissimus tabernaculum uenustari, sanctum ceteris sanctius condignis uirtutibus honestari; ad ipsum munuscula manu auara de suo interiori sanctuario non produxit, sed ipsum intra sui arcana sanctuarii gratius introduxit. Ubi soli sola dilecta iungitur dilectori, et ex ipso uel in ipso fonte haurit aquas gaudio pleniori ; quibus lota candidatur, quibus pota suauius hilarescit, inebriatur gaudio, tanquam uino fortiter incalescit. Hec autem ebrietas non perturbat animum, mentem uirgineam non confundit, memoriam non obscurat, non aufert scientiam, sed infundit; malum non cogitat, non agit perperam, diligit equitatem, iram non suscitat, non infert odium, amorem nutrit,  ordinat caritatem : Ordinauit, inquit, in me caritatem. Non parui est meriti, non parue denique sanctitatis, in qua non solum caritas, sed et ordo preeminet caritatis; et cum in ceteris pluribus dilectio sit diffusa, in ea precipue diffusio permanet inconfusa. Nam plerique, etsi amant, non tamen tenent ordinem in amore, sed uel ignorantia caligantes, uel oppressi negligentia grauiore, 167 amplius diligunt quod minus, uel minus quod fuerat amplius diligendum, uel loco ponunt ultimo quod digne fuerat preponendum. uirgo autem in his omnibus prudenter erudita, et ad explendum que nouerat nullis negligentie maculis prepedita; amat, ut dignum est, in Domino semetipsam,  amat, sicut scriptum est, omnem proximum ut seipsam . Inter eos autem quos proximos fides efficit uel natura, quos auctoritas legis scripte iubet diligi cum mensura; uirgo prudens nouit discernere, quem minus, quem amplius diligens amplexetur, cui minus deferat, quem maiore diligentia ueneretur. Denique et in Christo quem de sancto conceptum Spiritu generauit, in quo Deum et hominem personalis unitas copulauit; utrumque uera Mater discreto iudicio sic amauit, ut caritas non erraret, quam in ea idem filius ordinauit. Primo enim Deum quem celestium et terrestrium nouerat Creatorem, et eorum que creauit ordinatissimum dilectorem; carni uere counitum, factumque hominem miro modo, dilexit toto corde  totis uiribus sine modo. In hac quippe dilectione teneri non iubetur modus aliquis, non mensura, et quantum diligatur Deus, non scriptor aliquis docuit, non Scriptura; sed quisquis inuenitur diligendi modum subtilius expressisse, uidetur non quantum, sed ex quanto diligi debeat docuisse. »Ex toto, ait, corde tuo, et ex tota anima tua, et ex omnibus uiribus tuis .« Iste est modus, si tamen modus quo Deum in Christo gaudet uirgo mater diligere, cuius profunditatem humanus ad liquidum sermo non potest exprimere; tantam cuius dulcedinem, etsi utcunque ualet feruentior animus experiri, tamen qui uerbis explicet facile non ualet inueniri. Ex toto igitur quod habuit, quod potuit, in filio dilexit, potentiam potiorem, incarnate deitati  applicuit affectum promptiorem; omni prorsus creature digna reuerentia pretulit Creatorem, Deum homini counitum habuit super omnia gratiorem. Hominem uero, quem nouerat suam uirginis carnem esse, conceptum sine uiro, sine suo matris gemitu natum esse, natura, naturalique nectura proximum suum esse, dilexit ut seipsam, sicut legerat dignum esse. Nam, cum nemo carnem suam odio habeat , sicut recolitis uos legisse, quamuis eidem carni culpam quamlibet nouerit adfuisse; quantum credenda est uirgo mater Filium dilexisse, in quo et culpa nichil habuit, et natura obstupuit ius inolitum perdidisse? Concipiens quippe uirgo, non amplexum pertulit, non iuncturam, pariens, nullum sensit dolorem corporis, non lesuram;  originalis culpa, que pridem quasi uersa fuerat in naturam, longe pulsa doluit, nec omnino potuit talem comprehendere genituram. Solebat ab antiquo lex peccati preuenire quamlibet parituram, et tam matrem quam filium impellebat uelut tributarios ad usuram; cunctis eque nascentibus imprimebat proprii numismatis percussuram, nec erat quis tam felix ut euaderet hanc pressuram. Sola uirgo proferens miro modo primogenitum singularem, in conceptu et in partu non experta sententiam generalem; gauisa est talem proximum, imo et talem filium se habere, in quo nichil proprium originalis iniuria potuit obtinere. Hunc itaque proximum reete uirgo diligit ut seipsam, et si credi fas est, dicenda  est plus diligere quam seipsam, quia tantum hominem supra hominem omnem iudicat diligendum, et tam seipsa quam ceteris tenerius et auidius amplectendum. Quod autem docente Spiritu intelligit, intelligens diligit faciendum, eodem operante non est impotens uel inefficax ad explendum; et ideo filium hominem quem modo inenarrabili genuit ex seipsa, sicut diligendum intelligit, sic diligere potest, et diligit plus seipsa. Nos profecto miseri que perfecta et summa sunt, uel intellectu capere non ualemus, uel ad explendum ea, perfectam et efficacem gratiam non habemus; et ideo forte Deus nostras infirmitates miserans et nosipsos, temporaliter imperat diligere quemuis hominem ut nosipsos. uirgo autem plena Deo, diues dono gratie plenioris,  ad montana prouehitur, et ad gradum meriti celsioris; et hominem quem nouerat ex se natum materialiter, nullis maculis originaliter prepeditum, carne mundum et Spiritu Deo cunctis inaccessum genere counitum; super omnes diligit quos donatos intelligit meritis et gratia parciore, dignum ducens ut seipsam illi non solum non preferat, sed nec etiam conferat in amore. Hunc diligendi ordinem ipse qui diligitur, inspirauit, et in Matre diligente caritatem precipuam ordinauit, ut quam in ortu suo filius esse dederat uirginem mirabiliter et fecundam, miro satis eque modo redderet, si non parem meritis, uel secundam. Solo quippe Christo inferior reliquis omnibus luce preeminet sanctitatis, sanctitatem uero reddit lucidam non nisi excellentia  caritatis, que quanto subtilius et expressius necessarium ordinem apprehendit, tanto perfectius atque efficacius Christi proximam se ostendit. Hoc in cella uinaria Christus beneficium operatur, in quam uirgo introducta flagrare caritatis incendio gratulatur; nil gratius, nil delectabilius iudicans quam ardere, nil in presenti salubrius, quam estu caritatis affici uel languere. De quo subiungit: Fulcite, etc.



168 CAPUT XXIu.

Fulcite me floribus, stipate me malis, quia amore langueo. Qui amant illicita, et eorum adhuc compotes non habentur, egrotare et deperire dilato desiderio perhibentur; et languoris molestias eorum  perdita mens incurrit, si uoluntati misere uoti expletio non succurrit. Unde Ammon qui Thamar sororem Absalon adamauit, cum explere nondum posset quod male concupierat, egrotauit; et desperans posse duci affectatam nequitiam ad effectum, attenuatus macie ibat per dies singulos ad defectum. »Factum est, inquit, ut sororem Absalon Thamar adamaret Ammon filius Dauid, et deperiret in eam ualde; ita ut egrotaret propter amorem eius. Ad quem Ionadab: Quare, inquit, sic attenuaris macie, fili regis, per singulos dies? Dixitque Ammon: »Thamar sororem Absalon amo .« Si egrotat et deperit qui amore illicito pregrauatur, si affectu pressus uenereo per dies singulos maceratur, quomodo credenda est uirgo mater Sponsum  diligens egrotare, que non incestu ueneris, sed estu casti uulneris in suum deficit salutare? Amat enim, et amando, uulnere uelut quemdam labitur in defectum, dum nondum apprehendit, et tamen sic intendit mentis aciem ad perfectum, ut habitis non contenta, totum effundat desiderium in habendis, et quasi nil obtineat, sic inherere ardeat obtinendis. Tendens igitur ad optatum, et nondum sentiens consummatum, languet et deficit, nec potest quod desiderat obtinere, affectat et exspectat et effectum adhuc se conqueritur non habere. Quid hoc languore sanius, quid hac sanitate languidius in hac duntaxat uita uirgo poterat experiri, que, quidquid terram sapit, intra suum nolens animum inueniri, uolebat soli Deo indeflexis complexibus adherere,  et adhuc cogebatur forte propter alios hic manere? uolebat, nec ualebat irrefragabiliter frui Deo, graui solui a corpore, labore non atteri, gaudere iubileo; frui bonis inuisibilibus iudicans bonum esse, cum adhuc, ut uidetur, teneri eam uisibilibus sit necesse. Sic itaque uolenti nec ualenti sua est in carne conuersatio aliquantulum onerosa, sed pro certo adolescentulis, que nutriende sunt, non mediocriter fructuosa; quia sanctis apostolis exemplum uirginis profuit et doctrina, dum per eam inter illos ordo uite, morum uiguit disciplina. Que attendens ab eo quod amplius diligit se differri, exspectationi sue consolationes aliquas uult conferri; et eas que secum degunt adolescentulas inuitat ad profectum, ut uiso eo sustineat suum quasi patientius imperfectum.  Si me, inquit, adhuc non excipit perfecte presentia requiei, si transire nondum potest fides in regulam speciei; si languet impossibilitas, quia nondum possibilitas consummatur, si gemens afficior quandiu perfectione imperfectio non sanatur; uolo saltem uos interim ad profectus congruos promoueri, meoque tam uerbo quam exemplo eamdem mecum beatitudinem promereri. Si rerum ille summus et discretus prouisor uult diutius me hic esse, si profundo consilio meam uobis presentiam uult prodesse; si me differt a gloria, differentis beneplacitum non accuso, et quandiu illi placuerit, laborem impositum non recuso. uos interim dum tempus est, ad lectum mee quasi egritudinis conuenite, et dilato desiderio laborantem uernis floribus,  id est bonis uestris affectibus me fulcite; ariditatem pristinam, hiemis intemperiem a uobis longius remouete, et auocamento florido solatioque uernali, amoris estu languidam refouete. Erit enim non parua consolatio, non modicum refrigerium estuanti, malagma siue oleum, siue ligatura reputabitur egrotanti: si pulso procul hiemali gelicidio, uernali decore floreatis, si post flores affectuum, maturiores fructus operum proferatis. Bona equidem arbor grato ueris tempore decoris floribus uenustatur, uenustate non contenta fructu operum postmodum onustatur; quibus uidens rusticanus cultor, qui in ea laborauerat, se stipari, gaudet laborem adhibitum fecundo munere compensari. Sic  et uirgo eas, que secum sunt, adolescentulas bone uicem arboris uult tenere, et in horto Sponsi positas, fide et desiderio uult florere: processuque temporis bonis operibus abundare, quibus fulta uel stipata, Sponsum possit eo ditius, quo diutius exspectare. Quo enim plures uerbo eius et exemplo proficere merebuntur, et in eius consortio cum Sponsus aduenerit habebuntur; eo illi uenienti ipsa ditior et festiuior apparebit, et non solum pro suis, sed et pro illarum meritis maiorem gloriam obtinebit. Fulciri ergo floribus et stipari malis recte desiderat et exposcit, ut quia Deum adhuc facie ad faciem non agnoscit; interim de profectu illarum quas erudit, gratuletur, et cum tempus aduenerit, de illis et cum illis amplius glorietur. Et non solum fulciri  floribus, sed et malis postulat se stipari, quia flore sine fructu non potest quis esuriens satiari, quorum etsi a priore posterior necessario preuenitur, flos tamen alludit quidem uisui, sed profecto non esui sufficiens inuenitur. Et reuera 169 sicut sine uirtute non est pietatis species fructuosa, sic fides sine opere legitur et intelligitur otiosa ; et affectus non sufficit, qui, si tempus et locum habeat, non perducitur ad effectum; et intellectus bonus est omnibus, non habentibus, sed facientibus intellectum . Fulcite ergo me, ait, floribus, stipate me malis, ut gaudeam cum audiero uos dicere: »Oportet obedire Deo, magis quam hominibus .« Et illud: »Non possumus que audiuimus et uidimus non loqui .« Gaudeam et cum sensero  uos ire gaudentes a conspectu concilii , quoniam digni habiti estis pro nomine Iesu contumeliam pati. Fulcite me, inquam, quia amore langueo, non capitis iniuria, non membrorum paralysi, sed amore, non febris angustia, non corporis quauis molestia, sed amore; quo nichil ardentius, nichil uehementius potest quilibet experiri, dum gustatur quod amatur, et uidetur nec tenetur, presentari creditur et ardenter queritur, nec potest inueniri. In quo autem et illius presentia sentiatur, et doleatur absentia, mox supponit; presentisque beneuolentiam et dilationem absentis uno uersiculo sic exponit:



CAPUT XXu.

Leua eius sub capite meo; et dextera illius amplexabitur  me. Leua Sponsi sub capite Sponse indicat hunc presentem, dextera uero amplexatura potius quam amplexans innuit hunc absentem, ut cum de illius absentia tristis querimonia contrahatur, de eiusdem qualicunque presentia non immerito gaudeatur. Dicto enim: Leua eius sub capite meo, subiunxit, et dextera illius amplexabitur me, non: amplexatur me: per hoc innuens sinistre beneficium presentialiter iam teneri: presentem uero adhuc amplexum dextere non haberi. Quia uero amoris incendio uirgo dixerat se languere, ut languori congruat uerbis sequentibus innuit se iacere, dum non appositam sed suppositam leuam capiti uidetur perhibere, et certum est non stanti, sed iacenti manum consolatoriam subiacere. Denique in Euangelio puer Centurionis  iacere perhibetur, et si causam queritis, quia paralyticus, et torquetur; pro quo idem Centurio festinat misso nuntio Dominum preuenire, orans ut iacenti dignetur uerbo potentissimo subuenire. »Domine, inquit, puer meus iacet in domo .« Quare iacet? Paralyticus, ait, et male torquetur. Quid tibi uis fieri? »Non sum, inquit, dignus ut intres sub tectum meum; sed tantum dic uerbo, et sanabitur puer meus .« Alias quoque legitur in quinque porticibus iacere maxima multitudo, et causa interseritur non nisi uaria corporum egritudo; qui exspectant ut descendat ad mouendum lauacrum more solito angelus in piscinam, ut qui post motum aque prior descenderit, loto corpore sentiat medicinam.  »In his,« ait, porticibus »iacebat multitudo magna.« Quare iacebat, exponit: »Languentium.« Quare in porticibus, adiungit: »Exspectantium aque motum .« Si ergo multitudo, si puer Centurionis iacere perhibentur, eo quod scilicet languore uel paralysi detinentur, non est absonum, si uirgo que amoris uiolentia perhibet se languere, quod suum est languentis intelligitur et iacere. Cui languenti et iacenti Sponsus se diutius non absentat, sed dilecte dilectus grato beneficio se presentat; et ne amor durius langueat, languor moram sufferat duriorem, leuam supponit capiti, puluino uel quouis reclinatorio molliorem. Leua Sponsi  est prosperitas temporalis, fortitudo, diuitie, pulchritudo, genus, scientia litteralis; et quidquid  in hoc mundo uidetur temporaliter arridere, que, nisi dante Deo, nullus preualet obtinere. Que ideo leua satis congrue nominantur, quia in hac presenti uita malis eque ut bonis talia non negantur; et ea precipue totis illorum nisibus appetuntur, que ad leuam districti Iudicis in illo uero et seuero iudicio reponuntur. Que omnia Sponsus presens sub capite Sponse ponit, cum sanctam eius mentem omnibus transitoriis superponit; et que peruersus quisque corrupto iudicio summa reputat blandimenta, uirgo premit et contemnit, pro Christo iudicans detrimenta. Sicut enim ille talium appetitor exsultat et tripudiat in obtentu; sic, imo longe aliter, gaudet uirgo sapiens in contemptu: et unde hec Sponso placet, dum eius intuitu uelut capite  superposito cetera cuncta spernit, inde ille displicet dum eisdem transitoriis se substernit. Dextera uero Sponsi est illa suauitas gratie fructuosior et uitalis, quam obcecatus corde homo non percipit animalis; sed ille solum nouit, imo illius Spiritus immortalis, cui dat intellectum quem docet scientiam unctio spiritalis. Hanc itaque uirgo in hoc adhuc posita corpore iam degustat, sed ne sinu capiat dilatato, carnis eam presentia coangustat; hanc percipit, et percepta gaudet plurimum delectari, delectatur et esurit, et esuriens necdum preualet satiari. Hec nimirum delectatio hic habet initium sed non finem, amantibus se infundit, desiderantibus 170 spondet finem; donat autem digne perseuerantibus, illum  finem, cuius inchoatio molestiam, consummatio nescit finem. Quod intuens Propheta: »Delectationes, inquit, in dextera tua usque in finem .« Que dextera quoniam amanti et exspectanti adhuc plenius non confertur, sed uita presens quasi leua eo molestior, quo et longior antefertur: istam sentit nec consentit, sed et mentis excellentia superfruitur; illam sperat, et futuram asseuerat, que, etsi non tempore, tamen sui merito iam prefertur. Dextera, inquit, illius amplexabitur me. Ille, qui suam mihi ex toto non negauit presentiam uel aduentum, dum ista, que ab ipso temporalia donantur, adduxit in contemptum, multo mihi plenius, multo iucundius uidebitur presentari, cum ipsius me dextera, et uita indeficiens dignabitur amplexari.

 Sunt qui uelint in leua supposita, sensum posse alterum inueniri, signari uidelicet spiritalia que diuina Sponse gratia uult largiri; quibus eam, dum hic uiuit Sponsus, diligit insignire, et sub sole laborantem suaui eorum refrigerio delinire. Quia enim illa estu se amoris languere fatebatur, et languore detenta, ut supradictum est, iacere uidebatur; et decumbentis languor urgente mora in tedium non declinet, Sponsus leuam capiti subiicit, ut super eam languida se reclinet. Dolet quidem uirgo uisione Conditoris adhuc sibi plenius non concessa, uult dissolui, eo quod illa est cunctis mortalibus inaccessa; dilatione graui languet et decumbit mens interior uelut fessa, supponit se firma fides, spes certior, caritas indefessa. Harum uirtutum grata societas  uel gratia socialis, sollicitudo presens, fida custodia, consolatio spiritalis; cum non sufficiat stipari uirginem floribus siue malis, menti eius languide, capiti uelut fesso, explent officium ceruicalis. Dum me, inquit, tempus grauat, dum dies mali sunt, hic aliquantulum requiescam, dum amore langueo, dum iaceo languore, uestro in gremio delitescam; hic requies, hic habitatio, donec tandem non annorum, sed meritorum centenario consenescam, quo expleto, cedat languor diutinus, sicut aquila, iuuenescam. Extunc quippe et deinceps iuxta petam uice Nestoris annos dextera computabo, imo ad dexteram transiens de sinistra iuxta Prophetam de mane uigilabo; mane astabo uigilans, et desideratum, uel magis meum desiderium contemplabor, et sub eius dextera,  apparente ipsius gloria satiabor . Iam non leua id est presentium uirtutum consolatio capiti languido supponetur, sed dextera et eterna plenarie Dei uisio conferetur; que me stantem et uidentem ulnis carioribus amplectetur, totam me circumdabit, nichil undique languidum relinquetur. Interim uero, dum futuram illius dextere gloriam prestolabor, non gratiam iam presentem, non sinistre solatium aspernabor; sed in ea delitescens, pro loco, pro tempore gratulabor, cum fides in speciem, et spes in rem transierit, gloriabor. Considerans autem Sponsus tanto uirginem amore lacessitam, et in molli sinistre gremio sub spe dextere consopitam, sic ait: Adiuro, etc.



CAPUT XXuI.


Adiuuo uos, filie Hierusalem, ne suscitetis, neque euigilare faciatis dilectam, quoadusque ipsa uelit. Loquens Sponsus adolescentulis, nostris se moribus configurat, easque humano more obtestatur durius et adiurat: sciens quia infirmorum aures negligentia uel obliuio claudit aliquoties et obturat, et transgressio mandatorum impunita diutius non perdurat. Monens igitur eas ne putetur mandare negligenter, et mandatum quasi leuissimum obseruare non curent diligenter; astringit eas durius et interserit iuramentum, ut quibus torporem infirmitas, timorem incutiat sacramentum. Nolo, ait, ut dilectam cui leuam supposui spiritalem, cui quiescenti in gratia prestolari dedi gloriam eternalem; nolo, inquit, reuocetis  ad negotium uel curam temporalem, donec ipsa uiderit eamdem curam uobis fieri salutarem. Nouit enim melius quando uacare debeat otio uel negotio spiritali, quando uobis consulat uerbo et prouidentia temporali; quando legat deuotius, oret instantius, angustius meditetur, quando se ad uos referat, quarum immemor non habetur. Que cum suum reditum et presentiam uiderit necessariam uobis esse, que profecto non tam proferri uobis diligit quam prodesse; spiritali otio quamdam uelut iniuriam irrogabit, et actus necessarios in uoluntarios commutabit. uolo ergo uos, donec uelit, suum ad uos reditum equanimiter sustinere, uolet enim, cum uiderit tempus uobis congruum imminere; sciens uestra debere negotia penitus non dimitti, sua uero otia  teneri quidem precipue, sed tamen aliquoties intermitti. Qui in Ecclesia ceteris cura et officio preponuntur, hac doctrina, si uelint attendere diligentius, instruuntur, ut scilicet summo studio dent operam otio spiritali, nec ab illo resiliant blanditiis et lenocinio temporali. Plerumque erga spiritalia tantis negligentie 171 funibus prepedimur, et ad ea tam tepidi uel frigidi potius inuenimur, ut magis festinemus discurrere, audire, uidere, uerbosari, nil grauius, nil importunius iudicantes, quam sedere, legere, scribere, meditari. Ad cumulum uero mali, si quos uiderimus nolle negotiis secularibus inherere, discursus aspernari, loqui parcius, rumores abhorrere; dare operam lectioni, meditationi gratius insudare, et, si quid intellexerint, scripto memori commendare:  hos contracto labio, unca nare, adducto supercilio subsannamus, et cum desint lapides, lingua detractoria lapidamus. Quare hoc? nisi quia Sponsi monita, quibus adiurat filias Hierusalem, non audimus, uel magis audientes occurrente malitia nullatenus obedimus; illius iram sine dubio nobis contrahentes, qui Iudex seuerior, odit et persequitur detrahentes! »Detrahentem, inquit, proximo suo, hunc persequebar .« uerumtamen proprium est eorum, qui uidentur in Ecclesia ceteris presidere, non dominari clero, sed formam subditis se prebere; non curis exterioribus, non negotiis secularibus animum irretire, sed mente prona studiis spiritalibus inseruire; non causis forensium, non  secularium contentionibus libenter interesse, sed studio litterali, et spiritali otio intentione congrua presto esse. Illis potioribus tota eorum conferat se uoluntas, ad hec inferiora necessitas eos referat, non uoluptas: in illis abscondantur, ut occulta sapientie hauriant diligenter, ad ista referantur, propter fratres et proximos patienter. Qui autem uolunt illis detrahere, et a proposito spiritali retrahere, Sponsi monita uereantur, quibus et adiuuatur Sponsa et filie Hierusalem adiurantur; quia et eorum studia nostro inuidorum murmure non ledentur, et iniquos detractores indignatio et animaduersio districti Iudicis persequenter. Sed quid est quod per capreas ceruosque camporum filie Hierusalem adiurantur, quasi huiusmodi animalia timere uel diligere  cognoscantur, ut per istorum factam diligentius mentionem, ille attentius moueantur ad tenendum auditam iussionem? Mandatum uero sic adiurantis quis credat sollicitius obseruari, et non magis inutile et prorsus friuolum estimari, cum uix aliquem teneat cuiusuis reuerentia iuramenti, si, per quod adiuratur, nullius reputatur ponderis uel momenti? uerum in hoc dramate etsi carnalia et contemptibilia uidentur nominari, in his tamen sanior intellectus amat spiritalia perscrutari; et abhorrens quod personat et obstrepit superficies litteralis, illud solum magni pendit quod inquirentibus se ostendit continentia spiritalis. Capree igitur, ut aiunt, hoc est insitum a natura, ut contenta non sit campis et uallibus in pastura; sed excelsos montium uertices  appetit summa cura, quasi nusquam alias gratam sibi sufficientiam inuentura. Diffusam camporum latitudinem, ualles humiles et depressas, cunctis passim pecoribus nature legibus ab initio iam concessas; fastu quodam preterit, adit rupes ceteris inaccessas, illic pasci delectabiliter, fiducialiter dare saltus, moras facere diligit indefessas. Per quam non incongrue uirtus illa potest figuraliter designari, que bonis transitoriis non contenta, studet summa et celestia speculari; que excedens ea in quibus communis multorum infirmitas uidetur immorari, ardua quedam minoribus inaccessa uult et ualet gratius amplexari. Que presentis uite molestias tanquam retro positas obliuiscens, angelorum inserta cetibus, imo ultra angelos desiderio proficiscens,  inferiorum planitiem supergressa, amore rapitur supernorum, et de summis pendens uerticibus, suauitate pascitur eternorum. Ceruus autem qui fame et auiditate congrua serpentes deuorat et uenenum, quod abhorrent et ab esu animalia cetera iudicant alienum; illam signat uirtutem animi, que peccata mortifera diligit absorbere, et ad destruendum ea edacem diligentiam adhibere. Sunt quippe nonnulli qui contemplandi quidem excellentiam non attingunt, sed ad destruendum uitia forti gladio se accingunt; qui, sicut escam panis, plebem deuorant perditorum, et salubri edulio annullant efficaciam delictorum. Quibus cum inheserit fraus impugnantium ut sagitta, cogunt eam resilire arte citius requisita; ferrumque noxium diu in uulnere non  sustinent dominari, sed educto eo conualescunt medicamine salutari. Quia uero hanc uirtutem quorumuis humilium constat esse, quos non prauitate asperos, sed planos morum beneuolentia constat esse; qui, etsi magna fecerint, seruos tamen se inutiles dicunt esse; ideo ceruos dicit camporum, qui scilicet latum gemine dilectionis mandatum fortiter amplexantur, uiam currunt mandatorum, cum corde et animo dilatantur. Denique cerui cum per aquarum  profunda transire disponunt, sic in ipso transitu ordinatim inuicem se preponunt, ut precedentis clunibus caput subsequens superponat, et idem alteri subsequenti modo simili se supponat. Is autem qui se cunctis preposuit et nullo preuio suffulcitur, cum ad sufferendum natandi et portandi laborem lassitudine prepeditur; relicto eo qui supponitur, festinat ad ultimum se referre, quem nouit adhuc liberum et sequentem alterum non sufferre. Sic sua inuicem onera portantes legem Christi satagunt adimplere ; edificium imitantes in quo lapis amat lapidem sustinere; quorum sustinentiam operatur affectus caritatis, 172 forti cuius nauigio, subducuntur naufragio, et ducuntur ad portum uoluntatis. Adiuro uos, inquit, filie Ierusalem,  per capreas, ceruosque camporum. uos, ait, quas Hierusalem, id est pacis filias decet esse, sine qua nullo modo presens uobis Dei uisio potest esse; per eas uirtutes, quibus et calcatis uitia, et amatis premia, uolo uos adiurare, ne seducto concilio presumatis saniori desiderio uirginis obuiare. Per eas, inquam, uirtutes que inuestigando et contemplando Deum altius suspenduntur, per eas itidem que in amorem proximi latius extenduntur; adiuro uos, ne quiescentem proximam molestiis impugnare, et Deo, in cuius leua recumbit, inueniamini repugnare. Hec enim huius requies quiescenti utilis est et grata, mihi plenius cognoscenti quid cui expediat, non ingrata; ideoque et illam, cum tempus est, quieti uolo diligentiam adhibere, et uos infirmiores a  murmurio uel iudicio prohibere. Quis mihi det, ut non solum non suscitem nec euigilare faciam quoslibet dormientes, nec mandati reus inueniar temere iudicans quiescentes; sed et in leua Sponsi sua dantis gratia requiescam, et ab estu et turbine et pluuia in abscondito tabernaculi delitescam? Felix enim si sic mori merear, sic dormire, si me dignetur Sponsus beneficio mortis huius, somni gratia delinire; si hoc prohibeantur filie Hierusalem impedire, ne compellar scilicet uel ad uite molestias, uel ad culpe uigilias resilire . Felix, inquam, si anima mea morte iustorum moriens et deficiens in atria Domini concupiscat , si aut in leua Sponsi, aut in Sponse saltem genibus obdormiscat; si addiscat experimento, somnus  ille quam suauis fuerit uirgini, quam iucundus, cuius ab osculo primus liber sumpsit exordium, in somno finem accipiat hic secundus. Dignum enim iudico, ut ad presens, stylus meus ad prosequendum cetera non festinet, sed dormiente Sponsa, iste paululum se reclinet; cum illa euigilare uoluerit, et ad loquendum uigilem caritas hanc constringet, stylus ad laborem intermissum potius quam dimissum pro uiribus iterum se accinget.



LIBER TERTIUS.



CAPUT PRIMUM.


uox dilecti mei. Recte Sponsus filias Hierusalem sub iuramento uoluit ammonere, ne dilectam, donec uelit, presumerent a somno uel otio remouere, sciens illam, cum opportunum tempus fuerit, conuenientius expergisci, referre se ad illas, quarum compellit eam caritas reminisci. Que sopore degustato, quo in leua meruit obdormire, saporem illic haustum non uult silentio preterire; sed gratia proximorum intermittens paululum quod incepit, suscitatur, euigilat, nobis renuntiat quod percepit. Prius uero Sponsum loquentem indicat se audisse, uocem loquentis tanquam bene cognitam percepisse; qui pro eius somno sollicitus, non solum sub dormientis capite leuam ponit, sed et cum terribili iuramento  molestiis occurrentibus se opponit.



CAPUT II.

uox dilecti mei. uox, inquam, ista que sub otio et suaui silentio me serenat; que a sereno quiescentis cubiculo forenses molestias alienat; que intonat et adiurat, importunosque impetus longe facit, que ex parte, non ex toto dormientis desiderio satisfacit; uox, inquam, ista, illius est procul dubio quem dilexi, quem in fouendo, defendendo, mihi propitium iam frequenter intellexi. Recognosco quem diligo, uocem eius sentio iam presentem, ex auditu percipio, quia diligit et non negligit diligentem; uox eius pro me sonat, de me loquitur, mihi fauens tribuit munimentum, uobis infra positis non inutile, non contemptibile documentum. uox eius me dilectam  astruit, meam sibi patenter innuit placere uoluntatem, uos docet disciplinam, docet et scientiam, docet etiam bonitatem ; me in pacis grate cubiculo, uel potius, quodam uestibulo admittit et permittit paululum obdormire, uobis prestolantibus 173 non tacet quod considerat interius expedire. Ego igitur amica Sponsi sto et gaudeo propter uocem Sponsi , cum apparuerit qui auditur, amplius gauisura, et utinam mortem, donec illum uideam, non uisura. Quando autem ueniat? Cur moras innectit? Putas, uidebo? Utinam disrumperet celos et ueniret . uolo quidem iam preconem non preloqui, preambulum non preire; sed ipsum qui loquitur, propius aduenire, ut uideat  et gaudeat cor meum impleri uerbum illius prophetie, quam ueraci preconio per os protulit Isaie: »Ego ipse, ait, qui loquebar, ecce adsum .« uerumtamen quantum presagire, imo quantum iam sentire mihi uideor, ecce uenit, uiam prudentie, modum uiandi, tempus congruum adinuenit; et quem desidero, cui suspiro, quem uotis amplector continuis, ecce uenit cum impetu, et propior iam est in ianuis.



CAPUT III.


Ecce iste uenit saliens in montibus, transiliens colles. Ardet uirgo eum, quem diligit, propius intueri, uidens nec inuidens inutilem eius presentiam non haberi; et quem prior uenire percipit, denuntiat cuiuis audienti, ut ad uerbum nuntiantis accurrat et occurrat audiens uenienti. Neque enim mouetur inuidia si et aliis copia huius detur, si dilectus adueniens prestet sese uidendum et ceteris, ut ametur; cuius amor amantes conciliat, et consensum eis ingerit spiritalem, ut signa prius ardeat, habere non timeat emulam non riualem. Ideo et hic uirgo dilecti non abscondit presentiam uel aduentum, sed denuntiat filiabus, optans ut ueniat omnibus ad prouentum, quem ob hoc paulo supra predicauit pulchritudine  gratiosum, ut ostenderet consequenter non soli sibi, sed et ceteris fructuosum. Ait supra: »Ecce tu pulcher es, dilecte mi, et decorus .« Et paulo post: »Sicut malus inter ligna siluarum; sic dilectus meus .« Quem uero illic pulchrum denuntians plane innuit non absentem, cur hic tanquam non sit presens predicat uenientem, cum illic non dixerit post indultam eum presentiam recessisse, ut dicat necessario eum iterum accessisse? Sed, ut experto notum est, proprietas est amantium uel amoris, ut qui amat et teneri desiderat affectus uinculo strictioris; aliquando subtrahat se, ut dilectam trahat post se, et sollicite requiratur, aliquando redeat, ut illam demulceat, et auidius teneatur. It autem et redit, et nunc absens, nunc presens dicitur  nobis esse, is quem nunquam, nusquam credit fides sanior non adesse, quia qui semper et ubique presens est incircumscripte priuilegio maiestatis, absens tamen dicitur cum suspendit, presens uero cum impendit sue nobis gratiam bonitatis. Nunc igitur uirgo illum gaudet et denuntiat aduenire, designans in aduentu non moram, illum non obstaculum inuenire; sed in montibus salientem, colles obuios transire, ut sic ad destinatum uideatur progressu celeri peruenire. Sed mystice loquens uirgo montes uoluit bonos angelos appellare, quos certum est primeue sanctitatis excellentia coruscare; qui sublimes conditi, non superbie flatu, non impulsu auaritie defecerunt, sed merito persistendi, uel sola gratia  ad firmamentum indeclinabile profecerunt. In quibus Deus salit, cum apud se solum occulta sui consilii non retentat, sed illis mirabilem in consiliis super filios hominum se ostentat; cum quod in hominibus disponit processu temporis actitare, in celesti solio totum simul dignatur angelis reuelare. Salutem quippe hominum quam in medio terre Deus uoluit operari, distribuens per diuersa loca et tempora dispensatione et prouidentia salutari; totam simul  angelos in celo uoluit prius scire, quibus ministrantibus sua terris beneficia postmodum impertire. »Nonne omnes sunt, inquit, administratorii spiritus in ministerium missi propter eos qui hereditatem capiunt salutis? « Ad uirginem ergo ueniens Deus, in qua mirabile mysterium operatur, prius salit in angelis, quibus cita plenaque notitia presentatur; nota facit Gabrieli, que instructus ille postmodum perferat ad Mariam, simul Deus angelo, seriatim uero angelus texit uirgini prophetiam: »Aue, ait, gratia plena; ecce concipies et paries filium ,« etc. Salit quoque Deus in angelis, cum non per seipsum, sed per illos nos aggreditur erudire, dare salutis monita, quoduis beneficium impertire, et cum ad nos uel docendos uel regendos  illi inueniuntur progredi subito uel salire; ille hoc facere dici potest, cui constat eos qui hoc faciunt obedire. »Audiui, ait Daniel, uocem uiri inter Ulai; et clamauit et dixit: Gabriel, fac istum intelligere uisionem .« Et Marie querenti: »Quomodo fiet istud, quoniam uirum non cognosco ?« angelus ait: »Spiritus sanctus superueniet in te .« Siue autem in angelis, hoc est ad angelos, siue ad homines forte per angelos Deus saliens asseratur, ut suam et suorum presentiam eis abundanti munere largiatur; colles tamen transilit, cum ab eiusdem gratia muneris eos frustrat, sua eos notitia beneficio simili non illustrat. Colles uero sunt demones, 174 quos terrenis hominibus constat  nature priuilegio superferri, supernis tamen spiritibus culpe merito non conferri; qui deinter illos lapsi equali ultra culmine non grandescunt, et delapsi ad homines, super eos nequius intumescunt. A quibus sacramentum a seculis absconditum Deus celat, aduentus sui gratiam, pietatis magne mysterium non reuelat; sed eis preteritis quorum naturam bonam superbie prauitas dehonestat, melioribus uel angelis uel hominibus, se suamque sapientiam manifestat: »Sapientiam, ait Paulus, loquimur inter perfectos; quam nemo principum huius seculi cognouit .« Et Michee uerius prophetanti, Sedecias filius Chanaam dixit: »Mene ergo dimisit Spiritus Domini, et locutus est tibi? « Plane est ita. Superbos et mendaces dimittit et transilit  Spiritus ueritatis, humiles uero spiritu saluat, docet sue dono et presentia bonitatis; ad istos tanquam gigas exsultans festinat et sentiri presentius se permittit, illos obliuioni deditos saltu leui transuolat, et ad sui notitiam non admittit. Nec abhorret a sensu congruo, si et uirgo in seipsa montes et colles habere perhibetur, ut eius celsitudo in bonis spiritalibus et temporalibus commendetur; quorum spiritalia recte montibus comparantur, collibus uero temporalia  tamen spiritalibus non equantur. Montes equidem in uirgine illarum precipue munera sunt uirtutum, per quas, uel propter quas eidem uirgini nouimus attributum, ut ceteris in Ecclesia fastigio sublimi digna sit preeminere; et ei  merito  complacere. Mons est eius dilectio, mons humilitas, mons est caste integritas puritatis, in quibus salit Sponsus, id est monstrat se presentem diuine magnificentia maiestatis; quibus tota se infundit iuxta uerbum angeli, gratie plenitudo , ut in his emineat et gaudeat Sponse incomparabilis celsitudo. Quod autem multa fuerit eius dilectio, non cui tamen delinquenti indulgentia plus dimisit, sed cui diligenti dilecti gratia plus commisit; ipsa in hoc dramate paulo supra innuit, dicens: »Leua eius sub capite meo; et dextera illius amplexabitur me .« Et meritum premisit: »Quia amore langueo « Eius uero humilitas, cuius excellentie, cuius meriti sit credenda, ipsa quoque indicat, et dubitatio nullatenus est habenda, ut respectus ille Dei hanc  elegerit ut uideret, aut electam uirgo crediderit, ut de ea fiducialius responderet: »Quia respexit humilitatem ancille sue .« Denique integritas puritatis ut in carne, sic et corde non latuit Isaiam, et angelus longe posterior confirmauit ueterem prophetiam; et cum non sit ante, non postea simile quid auditum, constat illud precipue sanctitatis excellentia premunitum: »Ecce, inquiunt, uirgo concipiet et pariet filium .« Huiusmodi montes iste ueniens et saliens uirgini auferre uoluit et conferre, conferenti uirgo eosdem referre studuit et offerre: in his iste huic larga manu, plena gratia reddidit se presentem, in eisdem ista illi pre cunctis mulieribus se placentem . Denique  uultum Regis leguntur filie Tyri in muneribus deprecari, et hic iste in montibus, hoc est, in precelsis uul muneribus presentari; et hec munera sua et data sua quibus precipuis uirginem sublimauit, referri sibi uidens, eis quasi totum saltu gratifico se donauit. Colles uero quos perhibetur iste saliens transilire, illa sunt Sponsi munera que, etsi magna uirgini uoluit impertire; in his tamen religionis summa, uite perfectio non consistit, sed honestas elucet, que persone congrua, religioni comes indiuidua non assistit. Forma enim, genus, scientia, que in uirgine, quadam excellentia floruerunt, honestati conuenientia, saluti uero sic necessaria non fuerunt, ut sine his non inueniatur aliquoties apud aliquos cena duci, nec desperat illis absentibus cuiusuis  sanctitas in Domini sui gaudium introduci. Ceterum Sponsus uolens uirgini sic honestum, ut necessarium nil deesse, sanctam bonis interioribus, elegantem uero eam exterioribus dedit esse: ad illa totum se conferens, nec deserens gradu stabili permansura, hec attendens in transitu, utpote nature priuilegio transitura. Hec transiens siue transiliens, fastu uel odio non despexit, sed flore lucentia transitiuo, defixo intuitu non aspexit; melioribus conferens ea que presens extulit gratia, finis lesit, se potius ad illa transferens, istis finem habentibus non inhesit. Finem habet uultus elegantia, species corporis loro stabili non tenetur, transit parentum gloria, series generis pro magno diutius non habetur; cessabit, ut legistis , prophetia, scientia  destruetur, hec et horum similia, ipse qui dat, non abhorret, sed quasi transiens, intuetur. Non enim propter ista precipue uirgo commendabilis predicatur, sed magis propter illa que sanctitas incomparabilis operatur; in quibus tanquam in montibus iste ueniens uult salire, ista meriti non equalis, instar collium transilire. Ipse quidem summus largitor bonorum, et amator omnium que largitur, in quo omnis equitas, et nulla iniquitas inuenitur; multa suis distribuens, uno cuncta modo uel pondere non metitur, sed discernit singula, et condignam cuique diligentiam impertitur. Quod propter et de eo uirgo subiungit: Similis est, etc.



175 CAPUT Iu.

Similis est dilectus meus capree hinnuloque ceruorum.  Plerique ad id quod agendum est subtilitate congrua non ducuntur, sed aut tenentur negligentia, aut ignorantia seducuntur, et cum heret pes tardior, uel anterior caligat intellectus, digna queque non affectant, uel prosperos non ducunt ad effectus. Quod genus pestilentie nulli apud homines arbitror inexpertum, sed a parente primo cunctis eius posteris ineuitabiliter est insertum, ut plerumque uel non uideant, uel non ualeant illuc ire, ubi uitam, ubi lucem tam suam quam suorum gaudeant inuenire. Quod enim primo parenti primitus delinquenti solo accidit uitio non natura, nobis posterioribus longe miserioribus inest, tam uitio quam natura, et lege satis misera iam uel nolumus, uel non possumus ab huiusmodi nos maculis expedire, et Paulus nimis  uerax est: »Natura,« inquiens, »filii sumus ire .« Utinam esses, Paule, uir non habens spiritum, et mendacium potius loquereris , utinam non contra legem spiritus lege carnis alia ducereris; quamuis iam tu recte uolens, sed plenius nondum ualens nichil damnationis estimes tibi esse, quia quidquid ita uis, et nondum plene potes, Deus computat factum esse! Ceterum ego miser longe Paulo inferior, cuius oculus tenebrescit, cuius languet spiritus, languore ad exitum incuruescit, operante natura uitiosa, preualente uitio naturali, carnis ligatus lege, legi non obedio spiritali. Cum igitur quis mihi nouum legit Euangelium, ueterem ingerit prophetiam, cum in psalterio decachordo Dauid frequentius personat psalmodiam, cum me  Paulus stimulat, urgens monitis durioribus ut procedam, ut prelatos digne sequens, eque subditos antecedam; ego dure ceruicis, quid nisi asinus sum ad lyram, et stimulo nil agente, bos grauis naturali pondere stans ad iram? Sumens quippe psalmum et Scripture tam noue quam ueteris harmoniam, iussusque dare tympanum, concordem reddere symphoniam, non noui nisi rudere, male dulcem strepere melodiam, Debboram sequi nolo , imitari Moysen uel Mariam . Infelix ego homo cuius anime, corpus quod corrumpitur, cauterium hoc impressit, cuius sensum intentum pluribus terrena inhabitatio sic depressit , quem obtusum  et stolidum asinina efficit hebetudo, tardum et retrogradum pigra boni similis egritudo. E regione felix ille homo, cuius concepti de Spiritu  mentem carnis sarcina non obtundit, cuius uelle non nisi semper bonum impossibilitas non retundit; qui sagaci intellectu incerta et occulta ceteris contemplatur, efficaci potentia, quidquid uoluerit, operatur. Felix homo, inquam, qui asini hebetudinem, pigritiam bouis nescit, qui tam ad subtilia quam remota solus uirtute ingenita efficaciter inualescit; qui ad utraque preualet uisum habens capree similatum, hinnulo quoque similis qui cursu prepeti transit uelocius ad optatum, sicut ferunt qui nouerunt naturas uarias bestiarum. Est enim in diuersis multa diuersitas naturarum; caprea, etsi ceruo tardior,  acutius tamen cernit, et que pascenti uel congruant, uel forte non congruant, uidet subtilius et discernit. Denique intra se humorem quemdam habere perhibetur, quo si quis ungat prudenter oculum, ad uidendum melius acuetur; et sic, non solum illa preualet uisus acumine promptioris, sed et nobis uidendi gratiam interni huius unctio dat humoris. Quis huic digne similis, nisi cui omnis uoluntas loquitur, et absconditum cordis patet, ille Sponsus et dilectus uirginis, quem nil latet; qui districto et acuto examine omnium causas iudicat et discernit, et malos ab optimis, bonos a pessimis longe remouet et secernit? Ipse quidem inter homines solus homo, eoas partes simul et hesperias intuetur, ab intuendo illas, non spatio, non obstaculo  prohibetur; quem in rerum scrutinio falsa species non seducit, et a uero iudicio error uel obliuio non abducit. Denique in illo humor ille medicine congruens inuenitur, sicut melius longe nouit qui non tam sciens quam sentiens experitur; quem si uidendi auidius quis diligentius oculo superfundit, cecitas remouetur, lippitudo aciei nebulam non offundit. Humor est Christi Spiritus, aqua sapientie, fons aque salientis, uirtus de illo exiens ad medelam muliercule deposcentis ; illius aqua Sile in qua is qui, ut cecus fieret, non peccauit, sputo prius illitos non sine fructu oculos suos lauit . Hinnulus uero ceruorum per camporum planitiem rapido cursu fertur, et non solum capreis, sed et ceruis euo maturioribus antefertur; et dum illi presto est robur  congruum, corpus agile, iunior adhuc etas, obices spernit, superat frutices, sepes transilit, nescit metas. Sic utique morsus canum, insidiantium pedicas, decipulas occurrentes non curat, non formidat, sed quosuis preuolat insequentes, et cum presens creditur, dicto citius se absentat, cum absens estimatur, aduentu subito se presentat. Huic iste dilectus uirginis non incongrue similatur, qui assumpta Deus carne carnis onere non grauatur, quin omnia que displicent 176 uelit et ualeat transilire, et ad quidquid uoluerit, statim cum uoluerit, peruenire. Ipse funes extensos in laqueum , ipse positum sibi iuxta scandalum pretercurrit, ipse laqueum  in uia qua ambulabat absconditum pede lapso uel labili non incurrit ; patres, de quibus secundum carnem natus est, meritis longe potioribus antecurrit, nobis tardioribus pro sua uoluntate nunc subtrahitur, nunc occurrit. Subtrahitur autem, cum uisu capree simili non tam in facie quam in secreto conscientie nos attendit, et corda male saucia, renes dure compositos deprehendit; cum nos considerat inanes meritis, uitiis graues, moribus imbenignos, et hoc propter sui presentia, id est sua gratia iudicat nos indignos, cuius cum intra nos presentem gratiam non sentimus, et, eo uigilante, sub umbra uitiorum grauiter obdormimus; cum estimamus eum nostrorum excessuum negligentius obliuisci, intentum alias, longius proficisci,  nobis non preuidentibus instar hinnuli subitus mox occurrit, punit uitia, uitiosos damnat, si tamen iudicium misericordia non precurrit. Plerumque etiam cum abiectis, ut putamus, uitiis, studiis melioribus insudamus, et pro his beatam spem et aduentum Domini recte propitium exspectamus; caligante intellectu, amarum in dulce, in lucem tenebras collocamus, et bonis cognitis iusto amplius inherentes, non digne satis mala incognita castigamus. Cum itaque in pluribus offendentes, nostram ignorantiam non sentimus, incerti procul dubio utrum amore an odio digni simus , subito iste hinnulus ruit uelox, et aduolat de supernis, et subtilis oculus capree scrutatur nostram Hierusalem in lucernis  . Scrutatur, inquam, mentis abscondita quibusdam ignorantiis obscurate, lumen inferens, discutit graues tenebras dealbate; et uidens ad liquidum, quidquid indecens nostra premitur cecitate, nostras quas putamus iustitias, tanquam pannum reputat menstruate . Ferit ergo, et feriens quod dignum premio putabatur, quid nisi nobis subito iste hinnulus presentatur; qui quasi erat absens, et longe positus dum parcebat, dum speratum falso premium differebat? Qui nonnunquam errorem nostrum miserans, ultorem gladium retrahit in uaginam, nosque pie commonet salutarem apprehendere disciplinam , ut non stulti et seducti pro pena premium prestolemur, sed, iuxta Ieremiam, uias nostras indagine sollicita  perscrutemur . Quia uero scrutatio torpet in caligine, efficacior in lucernis, adest ipse ut caprea illuminans mirabiliter montibus ab eternis; et humorem illum sui spiritus nostris interioribus oculis superfundit, ut declarari uideant quidquid noxium in nostra conscientia se abscondit. Quo euerso et absterso, cum de nostra munditia iam letamur, eum, cuius dono et gratia in nobis opus tam magnificum operamur; amamus diligere, et habere deinceps uolumus gratiorem, miscere colloquia, mereri propitium, sentire propiorem. Qui amantes nos sentiens, et amantium uotis consentiens, quamdam sui copiam nobis prestat, demulcet nos muneribus, percussionibus non infestat; longe facto quidquid graue de preterito nos molestat, ut gustemus quam  suauis est, suauitatem sui desiderantibus manifestat. Et dum putatur uelut in oculis presto esse, in manibus iam sentiri, subtrahit se ut hinnulus et ardentius uult requiri; absentatur non deserens, non tanquam penam inferens; sed attendit, si amor intemperans in absentis desiderium se suspendit. Qui, si uiderit amore tenero nos teneri, estuare in absentem, nullis presentibus refoueri; ardere desiderio, preter ipsum nobis gratius nil haberi; non sustinet diutius eius absentia nos torqueri. Quem enim non uidentes uelut abiisse credimus in longinquum, de repente ueniens rursus exhibet se propinquum; et quorum de excelso, ut caprea, iam sanum desiderium intuetur, suo instar hinnuli aduentu subito humiles nos tuetur. Ideo forte hic non ceruus, sed  ceruorum hinnulus meruit appellari, qui etiam puer et paruulus homo per Isaiam uoluit predicari ; quia qui excelsus super omnes deos in seipso continens omnia se abscondit, dignatione humili, humilibus spiritu se infundit . Quod, quia nulli quam uirgini melius est compertum, , ideo recte uirgo fiducialiter hoc testatur, eum esse illum capree aut hinnulo similem attestatur. Si quis uero auditorum curiosius optat scire, is  quo tendat tam festinus, ubi denique gressum fixit, audiat, ibi esse, ubi eum gradum sistere uirgo dixit.



CAPUT u.

 En ipse stat post parietem nostrum, respiciens per fenestras, prospiciens per cancellos. Iste optatus dulcius, exspectatus diutius, etsi uenit, adhuc tamen, ut uidere uideor, non peruenit; sed appropinquans Sponse, cuius amorem nouerat alieno remedio non foueri, stat post parietem, sciri uolens potius quam uideri. Paries hoc in loco uita presens 177 non immerito nominatur, que horarum et dierum, mensium et annorum, tanquam lapidibus iuxta uel supra inuicem positis, fabricatur; intra cuius angustias dum temporaliter coarctamur, uel ignoramus Deum, uel eius nondum faciem contemplamur. Unde ad Moysen: »Non uidebit me homo et uiuet .« Hoc est, nemo intra huius carcerem temporis,  intra septa positus huius uite , in mea natura, in mee nature gloria me uidebit, que gloria post hunc parietem satiandis egredientibus apparebit. Tante igitur uisionem glorie uite presentis obscuritas non admittit, intra huius tenebras uideri se illius facies non permittit: nemo carnem gerens ergastulo temporis obuolutam, Dei uidet claritatem a nebulis temporalibus absolutam. Quod intuens Ioannes ait: »Deum nemo uidit unquam .« Unquam, hoc est in tempore, dum scilicet subiicitur uanitati, id est transitorio tempori creatura, non uidet ipsum Deum in sua specie uel natura; quamuis nonnunquam iuxta sciat imo et sentiat illum esse, excitare ad precandum, exaudiendis precibus  presto esse Et signanter non ait uirgo: En ipse stat intra parietem sed post parietem nostrum. Iste quidem noster paries temporiuus, tendens semper ad occasum, tendentium pariter oppressiuus; suis intus quibusdam tenebris caligat utpote uespertinus, non aurora consurgens, non sol eum excipit matutinus. Intra cuius positi terminos, Sponsi faciem, Christi gloriam non uidemus, sed post ipsum, id est postquam ipsius terminos excedemus; cum eius transito limite nil transitorium iam sciemus, tunc ad mane post uesperam, ad lucem post tenebras ueniemus. Unde et Dauid: »Mane astabo tibi et uidebo .« Et Iob: »Post tenebras, inquit, spero lucem .« Pulchre item uirgo post parietem, non meum, sed nostrum dixit. Etsi enim  uirgo gratia plenior ampliore, nostrorum iam reatuum est immunis, iste tamen uite presentis paries noster omnium est communis; in quo uirginem non iam culpa, non caro grauis culpa uidende  subtrahit ueritati, sed quod ipsa creatura predicte est adhuc subdita uanitati. Nos quidem longe infra uirginem culparum sarcina pregrauati, carnalibus illecebris, tenebris densioribus obscurati; quot motus, quot affectus in nobis gerimus interni spiritus oppressores, tot inter nos et Deum muros constituimus diuisores. uirgo uero que plena gratia talium iam instantia non urgetur, sed presente solum uita, nolens quidem et inuita adhuc sub tempore detinetur; non iam multos parietes, sed unum magis asserit interesse, et hunc, non sibi proprium, sed communem  omnium dicit esse. Que etenim plures a se muros uel parietes gratie excellentia longe fecit, unum tam suum quam omnium pro uelle statim et desiderio non abiecit; et que nobiscum uiuens, culpas tamen nostras habere diutius non consensit, ipsam uitam, uelut parietem, grauem et oppositam sibi sensit. uolebat quippe uolens facie ad faciem uidere quem amabat, sed a suo eam desiderio lex illa stylo scripta ferreo retardabat, que a Deo ad Moysen, ad homines per Moysen multis ante seculis promulgata, et tunc et nunc et deinceps manet scripto indelebili confirmata: »Non uidebit me, inquit, homo, et uiuet .«

En, inquit uirgo, post parietem nostrum intelligo  Sponsum stare, qui quantumuis appropinquet, non uult se ad liquidum hic uiuentibus demonstrare; et cum aliis forte quibuslibet longe sit, quorum multos constat parietes interponi; en, hoc est in proximo mihi stat, que nisi unum sentio non opponi. Stat uero ut diligenti sollicitudine me attendat, exire cupienti adiutorem promptulum se ostendat; confortet demorantem, manum porrigat annitenti, consoletur presentibus, meliora spondeat insequenti. Denique Stephanus cum sustinet lapides et opprobria Iudeorum, non tam pro se dolens quam malitie condolens perditorum ; instans orationi, suauem raptus est in excessum, uidetque Iesum stantem, miseris lapidantibus inconcessum. Stabat quidem iehsu, ut luctanti daret uires, spem  uictorie morituro, fidenti manum porrigens, parietem solueret egressuro; egredientem susciperet, susceptum eriperet de conuersatione seculi turbulenta, eo deinceps considente in pulchritudine pacis, in requie sessurus opulenta. Sic dum uirgo uite presentis solo pariete detinetur, Sponsus tanquam foris stare post ipsum parietem perhibetur, ut eamdem exituram stare interim super sui custodiam adhortetur, et ipsum custodem sui exitus, stans et constans illa uirili fortitudine prestoletur. Interim uero dum uirgo moram sustinet intra hunc parietem constituta, dissolui quidem cupiens, sed nondum plenius absoluta; Sponsus respicere per fenestras, per cancellos prospicere memoratur, uirginis curam gerens suo eam respectu gratie consolatur. Ne domus  male ceca sit, et eius interius tenebrosum; per fenestras et cancellos lumen introfunditur gratiosum. Et fenestre et cancelli in hoc mihi uidentur ab inuicem differentes, quod fenestre in longum extense sunt, cancelli formam uelut oculi rotundam preferentes. Per fenestras igitur oblongas Sponsus introspicere tunc uidetur, cum incolatum Sponse quo intra parietem longiuscule detinetur, spe longanimi, constanti 178 reddit patientia luminosum, sine cuius gratia luminis, nichil odio dignius, nichil amplius tediosum. Pressus Dauid tedio: »Heu, ait, quia incolatus meus prolongatus est .« Leto perfusus lumine: »Tu es, inquit, patientia mea, Domine, spes mea a iuuentute  mea .« Per cancellos uero Sponsus introspicit, cum inconfusa gratia ipsius subtilius actus suos uirgo circumspicit; et non inueniens in transitoriis ubi pedem requiescere patiatur , mentis figit oculos in eum, quem saniori desiderio prestolatur. Per cancellos prospicit, cum a Sponsa longe faciens affectus et motus animales, infundit ei, uel infundens illuminat oculos spiritales, quibus circumspecta uirgo, non solum non inheret presentibus, non attendit cupide transitura, sed pupillis declaratis, uidet, amat auidius sine termino permansura. Quibus oculis non solum mundatiua, sed et munditie seruatiua Dei uisio se infundit, et per illos consequenter in toto quasi edificio se diffundit, quorum teres et rotunda perfectio augustiore sinu forinsecus  adaperta, latiore intrinsecus cuncta reddit infuso lumine deoperta . Miror si hoc ipsum edificator prudens Ecclesie non aspexit, qui partem huius illam quam digniorem meritis intellexit, in rotundum edificans cancellum uoluit nominare, in quo poni significantius Sanctum sanctorum uoluit et altare. Que pars primum suscipere diuini respectus gratiam promeretur, primum sanctificata morbo auaritie non tenetur; sed aperto et referto sinu mysteriorum lumine precellenti, toti passim Ecclesie refundit uelut oculus beneficium sacramenti. Unde et illic precipue cerei siue lampades accenduntur, que predicti gratiam luminis signare expressius ostenduntur; ex quibus illa Dei uisio illic primum intelligitur presentari, et ab ipsis ad reliquas,  sparso quasi lumine, dilatari. Sic ille qui stans post parietem necdum patitur se uideri, per fenestras et cancellos dilectam diligit intueri uidensque et non uisus, ut tamen ualeat non nesciri, suam loquentis uocem tanquam de oraculo uult audiri.



CAPUT uI.

Et dilectus meus loquitur mihi. Mihi inquam, que intra parietem adhuc teneor uel inuita, et, si iam non aliis, tamen uite presentis maculis prepedita; ille qui post parietem stans uolentem et nondum preualentem egredi me exspectat, et interim per fenestras et cancellos misericordie oculis introspectat; ad cumulum beneficii addit etiam ut loquatur, et sermone gratifico suaues amoris lineas prosequatur. Et recte dicitur uisum consequenter locutio comitari;  quia quam dilectam uidere contigerit, statim uolumus et affari; et ut tuba preliantes, admissum equum stimulo uel calcari, sic eam uerbo grato ad maiorem amoris uigilantiam adhortari. Loquitur ergo Sponsus, et suo eam gaudet alloquio delinire, suam illi uoluntatem insinuat, docet humilem obedire; fateri se ancillam, post auditam maxime salutem Gabrielis, tenere memoriter illud dictum quod longe ante scriptum nouerat Samuelis: »Loquere, ait, Domine, quia audit seruus tuus .« Huic ergo ancille Dominus, imo dilectus Sponse loquitur audienti, Sponsa diligens et peruigil aurem patulam dat loquenti; ille auditui huius gaudium et letitiam dat loquendo , humiliatur ista uocem Sponsi gratius audiendo. Et digne gratius, quia noxia, quia  tristia ut aduersarius non loquetur, sed suauia, sed utilia eius beneuolentia prosequetur, quia qui diligit et diligitur, non seuit, non irascitur in dilectam, sed pacem ei porrigit, quamuis adhuc, pariete uelut interposito, non perfectam. Quam uero pacem porrigat, uel ei quid pacificum eloquatur, ne uos diu lateat, sequenti uersiculo declaratur.



CAPUT uII.

Surge, propera, amica mea, columba mea, formosa mea, et ueni. Hic primum obiici potest, quare is qui paulo superius adolescentulas monuit ne turbarent, ne ipsam, donec uelit, inter leuam quiescentem et dexteram suscitarent; nunc uelut oblitus quod monuerat, eam prouocat ad surgendum; instat quoque  ut properet, tanquam non sit iam diutius differendum. uerum qui cohibens filias Hierusalem, quarum ad hoc non sunt oculi reuelati, surgere autem uirginem, eiusdem  reliquit uoluntati; multo amplius nouit ipse quid, quando congruat, uel expediat sanctitati, a quo et uirgo habet ut prudenter uel otium uel negotium impendat ueritati. Cui, cum inspirat Sponsus post quietem otii, negotii uoluntatem cum ad curam proximorum eius excitat et suscitat caritatem; ad opus iam necessarium eius urget suaui stimulo tarditatem, ut scilicet »audiens, dicat: ueni ,« docta doceat ueritatem; quid ei dicit uel indicit, nisi, Surge et propera? hoc est ut in 179 otio, sic in negotio festinanter mihi obtempera?  Tu, ait, que supra leuam infra dexteram suauiter delitescis, que intra parietem ad respectus meos non inaniter hilarescis; surge, amplexus infecundos suauis otii paulisper intermitte, exi cito in plateas et uicos, claudosque ac debiles huc admitte . Quod quia uis cum uolo, et cum nolo non uis, meam recte dixerim te amicam, attendens cunctis uoluntatibus mihi displicentibus inimicam. Cui dicto non solum presens ueritas Canticorum, sed et uerax sententia digne concinit ethnicorum  . Idem, inquit, uelle et idem nolle, ea demum firma amicitia est: que autem amica es, dum mecum per omnia uis sentire, meorum conscia secretorum, mei uoluntatem animi custodire: columba es nichilominus, dum ad ea que sunt mundi  presentia non aspiras, sed propter eternorum absentiam gemis inconsolabiliter et suspiras. Etsi enim ad instruendum proximos nonnunquam uoluntarie te exponis, eum tamen  desiderium non postponis ; et accedens ad hec plurima, unum illud necessarium non dimittis, sed paulisper solum uacandi et contemplandi otium intermittis. Et quia discretione congrua prepolles, omnibus in utraque laudem siue meritum tibi contrahis ab utroque, et in nullo eorum deformem te exhibes, sed formosam, forme huius merito meam, id est mihi non mediocriter gratiosam. Tu igitur, amica mea, columba, formosa mea; surge, propera, et ueni. Surge ab otio, accingere fortiter ad laborem, propera, obedi sine mora, ne te inueniat proximorum  indigentia tardiorem; et ueni, non procul a me post uestigia gregum, post greges sodalium abitura, sed laborans me astante, sine quouis dispendio uel iactura. Ne enim cum tu surgens properaueris, desistas uelut impatiens ab incepto, adero te confortans et fingens laborem in precepto ; nec te, cum tua uirtus defecerit tanquam longe positus derelinquam, mihi, cum ad me uenies laborans, inuenies te propinquam . Surge, quia hora est iam te de somno surgere; propera, quia hilarem datorem diligit Deus ; et ueni, quia ego tecum sum, dicit Dominus. Quod autem hora sit, consequenter declarat, dicens: Iam hiems, etc.



CAPUT uIII


Iam enim hiems transiit, imber abiit et recessit; flores apparuerunt in terra nostra; tempus putationis aduenit. Dum hiems est et dure terra gelu frigido coarctatur, dum niue superfusa premitur eius superficies, non uere facies coloratur; dum habenis laxioribus per huius campos eris gaudet aquilo deseuire, et auster non comparet, differtque Fauonius aduenire; nimirum agricola exire ad opus suum, aratrum exponere non festinat, domi sedet, uacat sibi, igne gaudet, epulis lautioribus se saginat. Item, dum imber est, pluuiis diu defluentibus importune, et campos pridem aridos iam quasi stagna occupant uel lacune; dum de altis montibus  torrentes cum furore sese precipitant, et flumina suos excedunt alueos, et hinc inde longe exorbitant; dum obruuntur sata, domus fluctuant, arbores euelluntur, et aque diluuii non represse imperio non obstaculo repelluntur; quis arator exeat ut boues moueat ad iuncturam, quis colonus apponat uinee falcem noxia uel superflua recisuram? Ceterum cum hec dure increpat manus potentior et retundit, et serenato ere terris uerna suauitas se infundit; cum imbris et hiemis molestior importunitas iam abstersa, et absterso nubilo sua rebus facies est reuersa; tunc denique arator hilarescit, reditque animus operandi, exit homo ad uineam, quia tempus congruum est putandi. Hiems nostra illa est, cum duro animi frigore detinemur, cum  Deum diligere ignorantia uel negligentia prohibemur; cum spiritus nequam ut aquilo flatu continuo nos obdurat, et mundus positus in maligno sue nos malitie configurat. Imber uero noster est, cum affectuum carnalium fluxus nostris mentibus se infundit, et eneruis eorum mollities undoso passim impetu se diffundit, multaque inundatio modum excedere, supergredi mensuram inuenitur, dum nec cercetur alueo discipline, nec iustitie manu obuia preuenitur. Tunc quippe torrentis instar, furit passio, fremit illuuies uitiorum, mentem mergit et suffocat, redditque nesciam mandatorum; et si quid boni satum conceptumque in spe fuerat uel in herba, rapit aqua diluuii, tollit flumen Aegyptium, obruit mors acerba. Denique mens iam perdita, ad  180 appetendum foris illicita se extendit, in suos trahit usus quidquid mollius et suauius deprehendit; suauitate ciborum, molli tactu mulierum delinitur, nec nisi carnem sapit, et quidquid carni misere sic blanditur. Quod si diuina gratia dignetur quandoque tantis calamitatibus misereri, supradictam mentis duritiam misericordie oculis intueri, ut eam gelu noxio diu pressam calore tandem spiritus uelit solui, et a mortis merito indulgentie beneficio nos absolui; hiems tenax et durior miserorum eatenus oppressiua, statu concussa perdito, iam efficitur transitiua. Transit, inquam, et in eius transitu redit uiror et temperies rediuiua, auster uenit, spirat fauonius, uerna suauitas sequitur, et estiua; ridet  florum pulchritudo sequentium fructuum promissiua, uitis letatur falce sarmentorum inutilium putatiua. Eadem flante gratia serenatur er, multa pluuiarum inundatio tenuatur; exsiccatur diluuium, intra suos fluuius terminos reuocatur; exsultantibus parcimoniam, luxuriantibus continentiam indicit non inaniter disciplina, arefacto reumate uitiorum honestatur uirtutibus mentis interior officina. Qua mundata et interno munere fecundata, non solum abit imber defluus et recedit, sed et terre nouus decor, noua quedam facies iam accedit; et unde hiems transiit, imber abiit nec comparet, illic flos bonorum operum uenturi scilicet spes premii iam apparet. Cuiusmodi gratiam quia filiabus Hierusalem Sponsus uoluit impertire, ut scilicet euulsis  peruerse uoluntatis ruderibus ad profectum ampliorem iam desiderent peruenire; ad occurrendum et succurrendum illis gaudentem otio uirginem exhortatur, ostendens quo tempore, qua precedente conuenientia digne et utiliter id agatur. Surge, ait, iam enim hiems transiit, illa scilicet duritia, que mentes auditorum aliquandiu potuit prepedire, ne uerbum Dei uel audirent, uel audito diligerent obedire; que illis manu graui duro cum imperio se iniecit, induratas frigore aquas defluas stare fecit; niues terre frigidas uelut graue pallium superiecit, presso diu grauamine oues teneras interfecit. Hec nimirum duritia inuenta est Petrum graui ungula tenuisse, cum ille quem nouerat, respondit se hominem non nouisse ; et ei, ut nec uerum  posset loqui, timoris colaphum seruus intulit aut puella, ne iuuaret magistrum discipulus, manum piger tenuit sub axilla . Meministis, ut arbitror, quod Euangelii ueritas asseuerat, quia cum negaret, et se Petrus calefaceret, frigus erat ; et ideo tunc temporis uirgo surgere non precipitur ad loquendum, sed miserante gratia negans ille primo respicitur ad deflendum. Fleuit enim amare, duro sentiens frigore se teneri , et ignem, cui astat, ad repellendum illud satis congruum non haberi; sed eadem hieme transita respectu gratie miserentis, Petro Maria mittitur nuntiare potentiam resurgentis . Denique multus imber, aque multe malitia temporis uel diei, nunquid non uidentur uobis tenuisse Ioannem  Zebedei; eum uelut suffocato spiritu inflexo rigore castitatis, amplecti festinaret mollem carnis copulam, periture nuptias uoluptatis? Maxime uero multus imber, multa eum munditia suffocauit, cum magistrum passioni proximum Petrus fidentior ter negauit ; et ipse nichilominus amore uite huius passione territus supradicta, raptus in precipitium nudus fugit sindone derelicta. Et reuera non mediocris est culpe, nec parum deuiat uel delinquit, qui in diluuio passionum, amorem celestium mundiorem sindone derelinquit; quo nullo quis honestius, nullo potest utilius inuestiri, si tamen iuxta suam formam Christus nos in ea dederit sepeliri. »Inuoluit, inquit, eum in sindone  munda, et posuit in monumento .« Sed Ioannem amor sui, contemptus sindonis profugum denudauit, Iudam Magistri odium, morbus auaritie, reatus sceleris eneruauit; omnes denique tulit aqua, lesit diluuium, culpa mersit, sed ceteris per gratiam euadentibus Iudas perditus non emersit. Ille quippe diffidentia suffocatus, laqueato gutture se suspendit, Ioannes arcem gratie, uidendi fastigium apprehendit, quia Christus in cruce patiens curam Iude a sua longe beneuolentia relegauit, Ioannem uero diligens, curam eius matri uirgini delegauit: »Mulier, inquit, ecce filius tuus .« Postquam igitur fide Christi resurgentis, procul hiemis et imbris molestias uoluit amouere, et in his quos elegerat, gratia liberatrix eminentius apparere;  sollicite uirginem inuitauit, ne surgere, properare, uenire, pigritetur, quia tempus est iam loquendi, cum terra scilicet predicto imbre uel hieme non tenetur. Nec solum tanta intemperies abiit et recessit, sed et uerna suauitas, florida pulchritudo, fructuum spes accessit; in terra nostra flores obedientie, patientie, continentie iam relucent, adhuc unum modicum, et fructum optabilem iam producent. Non est ergo differendum, quin proferatur interim falx et admonitio purgatiua, que diligenter resecet uitulamina negligentie rediuiua ; radat ignorantiam, fidem instruat, putet mores, ut ad proferendum fructum digna reddat sollicitudine promptiores. Cum enim tempus uindemie, dies fructuum illucescet, putatio iam non erit,  tam cophinus quam fossorium conquiescet; que decursa hieme iam conuenientius se presentant, cum uernat uiror nouus. flores in terra uarii se ostentant. 181 Flores, inquit, apparuerunt in terra nostra, tempus putationis aduenit. Et adiungit: uox, etc.



CAPUT IX

uox turturis audita est in terra nostra, ficus protulit grossos suos: uinee florentes dederunt odorem suum. uox turturis non leuatur iuxta musicos in acutis, nec eorum auribus est amena; non nimis dulce canit, sicut iuxta quemdam ethnicum, philomena; sed uersatur in grauibus presso quodam gemitu luctuosa, non accepta gaudentibus, lugere  uolentibus gratiosa. Cuiusmodi uocem uidetur ille querulus imitari, qui suum in terra incolatum dure queritur prolongari; qui presentibus non inherens, et in eis respuens consolari, pro absentia futurorum gemens non desinit lamentari. »Heu mihi, ait, quia incolatus meus prolongatus est .« Et illud: »Plorans plorauit in nocte, et lacryme eius in maxillis eius, non est qui consoletur eam .« Si meministis hec uox in discipulis est audita, cum tenera eorum dilectio, spes dilato desiderio lacessita, inter se disputant, et suspirant, et instar turturis conqueruntur, et inter conquerentes multa dubitatio, sermonesque uarii conferuntur. »Qui sunt hi sermones, ait ille, quos confertis ad inuicem, ambulantes et estis tristes? « Et illi: »Nos sperabamus, inquiunt, quod ipse esset redempturus Isrel .« Cum ergo in terra iam huius turturis uox auditur, recte ad promouendam fidem sollicitudo uirginis accersitur, ut sciat quia non inanis eius predicatio, non inefficax inuenitur, que sic deuoto gemitu sic gemente spiritu preuenitur. Denique turtur in montibus et in locis secretioribus diligit conuersari, non letatur conuentu auium, non publico, non frequentia populari; formam tenens illius sapientie spiritalis, quam non uaga forensium multitudo, non homo percipit animalis. De qua Iob: »Trahitur, inquit, sapientia de occultis .« Et Dauid: »Incerta, inquit, et occulta sapientie tue manifestasti mihi .« Et Paulus: »Loquimur, ait, Dei sapientiam  in mysterio que abscondita est .« Paulus qui se nouerat debitorem ut sapientibus, sic et stultis, inter perfectos loquens trahit sapientiam de occultis: et quem forensium hebetudo, uel hebes ignorantia non molestat, aures eque habentibus incerta et occulta sapientie manifestat. uox itaque est turturis, que abscondens turbis caligantibus occulta sapientie uel incerta, paucorum admodum reddit oculis siue auribus deoperta: que tegens multitudini secretum, secretum Isaie, prophetiam Elisabeth, uaticinium Zacarie, eis tantum qui accepto spiritu ad montana festinant, suauiter insusurrat, quorum aures audiendi aspis subdola non obturat. Denique uocem turturis illa mulier promere uidebatur, que se uidisse Dominum  cum a mortuis surgeret, letabatur; et quem solum sola uiderat, desiderio iam completo, nuntiabat, non turbis in platea, sed apostolis in secreto: »uenit, inquit, Maria Magdalena, annuntians discipulis quia uidi Dominum, et hec dixit mihi .« Marcus uero: »Surgens, inquit, iehsu mane prima Sabbati apparuit primo Marie Magdalene, illa autem uadens, nuntiauit his qui cum eo fuerant .« Illi quoque discipuli in secreto excellentie instar turturis demorantur, qui absente Thoma Dydimo uidere Dominum gratulantur, cui cum reuerso nuntiant, estimantes eum eque tali nuntio gauisurum, ille diffidens asserit non se, nisi uiderit, crediturum. Nec abhorret, si eumdem Dominum uultis etiam turturem perhibere,  qui resurgens a mortuis, tam mulieribus quam discipulis uoluit apparere, quem prorsus turbis absconditum foro gaudentibus uel platea, non nisi suis uidendum secreto prebuit Galilea. Cuius uocem turturis illam procul dubio reor esse, qua suis, ut crederent, se innotuit presto esse, quam remotam longius ab auditu malignantium obdurato, illis tantum intulit quos teneri comperit affectu diligentium inchoato. »Pax uobis, inquit, ego sum .« Bona ista uox turturis, uox de excelsis montibus, uox secreta, quam non capit turba fremens, fori litibus et tumultibus assueta: quam nesciunt nisi pauci, quorum auris digne audit, oculus pertinacia non caligat, quorum uigens intellectus  secreta sapientie sollicitius inuestigat. De qua uoce scriptum est: »Non audietur in plateis uox eius .« Que nimirum uox, postquam torre insonuit et a discipulis est audita, terra sinus letos aperuit duro prius frigore prepedita: noua uernans temperie, ut iam digna sit nostra dici, que maledicta in primo homine, secundo resurgente meruit benedici. Cui enim pridem ne peccaret districte Dominus interdixit, et transgressam interdictum in ira et furore durius maledixit: eamdem resurgens a mortuis respectu suo, sua gratia benedixit suisque muneribus innouatam nouitatis merito nostram dixit.



182 CAPUT X.

uox turturis audita est in terra nostra. Que olim,  cum peccaret, alieno se dominio mancipauit, et recentem sibi Deum possessoremque alium usurpauit: postquam nouo afflata spiritu, a predictis erratibus fit immunis, nostra iure dicta est, amborum uidelicet possessio iam communis. Quorum enim unus est spiritus, una caro, nil deinceps habere dicendi sunt non commune; sed quod sponse est, sponsus sibi satis uindicat opportune, cum et id quod suum est, uelit tanquam non sibi proprium retinere, sed cum illa communicet, ut omnia communia simul gaudeant se habere. »Pater noster qui est in celis .« Si Patrem, inquam, qui est in celis non meum proprie, sed communiter nostrum dico, recte sponsa terram quoque non tuam, sed potius nostram dico, quia, sicut dono  dedi participem fieri te meorum, sic meo magis quam tuo dantis munere particeps sum tuorum. Alioquin, si terra tua tantum, et non nostra potius haberetur, forte in ea predicti non uox turturis audiretur, et ficus grossos suos, quos audito turture protulit, non proferret, eisque non prolatis, non fructus alios tardi temporis subinferret. Omnes fere arbores quarum diuersa est species uel figura, hoc uelut sibi proprium, hoc sibi habent insitum a natura, ut que fructus suos maturo est tempore prolatura, prius quidem gaudeat quadam florum sobole transitura. De qua scriptum est: »Mane floreat et transeat .« Cum autem arbor uiduata flore fuerit transitiuo, natura operante  fecundatur accessu fructuum secutiuo; et quidquid ante doluit, quidquid damni sustinuit defluo nuda flore, nouo compensat gaudio, mutat copia meliore. Ficus autem non ceteris in hoc similis inuenitur, nec ubertas in ea fructuum flore gratia preuenitur, sed cum florent alie, proferre fructus dicitur primitiuos, processu quidem temporis succedentibus aliis transitiuos. Sic nimirum ficus insueto cunctis genere fit fecunda, nullo flore preuio diues prima ubertate fructuum et secunda, quorum grossi qui precedunt, non sunt eius gratie, non saporis, qui succedunt quo tempore tardiores, eo succi procul dubio melioris. Aliquando tamen inter grossos qui alios dicti sunt preuenire, est nonnullos quamuis raros admodum inuenire, qui  et precedunt et non cedunt loco et tempore successuris, sed aliis decidentibus stant diutius et permanent cum uenturis. Inter duos quippe ramusculos nasci grossus aliquoties inuenitur, qui uelut collateralium diligenti circumstantia custoditur: et repausans in angulo hinc inde succum sibi hauriens et fomentum, non solum non defluit, sed ampliorem ceteris ducitur ad prouentum. Huic enim et ceui qui defluunt, pares in gratia non habentur, et postremi qui succedunt, equari procul dubio non merentur, sed tam istis quam illis, et odore et sapore meretur anteferri, aptus cibo nobilium, dignus mense nisi regie non inferri. Ficus non incongrue potest plebs Iudaica nominari, que cum audiret Christum commendare  celestia, terrestria docere non amari: sacris imbuta litteris, statim protulit credituros; sed in uerbo fidei, firmitate operum non mansuros. Qui producti festinato et assumentes speciem pietatis, sed uirtutem abnegantes et carentes pondere ueritatis, ad primum uenti flatum immaturo tempore ceciderunt, uel uento necdum flante suo graues pondere defluxerunt. Et forte non immerito grossi huiusmodi homines appellantur, qui grosso magis sensu, quam corpore arcana et subtilia nequiter aspernantur, qui iuxta Pauli  uocem obscuratum grossitudine habentes intellectum, credunt quidem ad tempus, sed tentationis tempore corruunt in defectum. Satis, imo plus quam satis grossos illos arbitror exstitisse, qui loquenti  Christo in Euangelio leguntur astitisse; et cum ille de manducanda carne, et bibendo suo sanguine mystice disputaret, et eternam in se habere uitam, non nisi eos qui manducauerint, affirmaret, illi de quorum lateribus uidebatur grossa nimis aruina dependere, non capientes mysterium, inuenti sunt uerbum mysticum abhorrere. »Durus est, inquiunt, hic sermo, quis potest eum audire?«  Cum sermonis huius duritia rudes illi misere quatiuntur, et flatum aquilonis ueritate non solidi patiuntur, ferentes egre purum in sermone scandalum subobscuro: euidenter uelut grossi tempore defluunt immaturo. »Ex hoc, ait, multi abierunt retro; et iam non cum illo ambulabant .« Illis autem recedentibus, ne putetis de eodem populo  deinceps nullos esse, qui audire uelint Christum. et eum audientibus interesse; alios postmodum septuaginta duos quocunque se uenturum nouerat, antemisit, quos de illo assumens populo ficum manere prorsus sterilem non permisit. Denique Iudas proditor qui Magistrum aliquandiu inter apostolos est secutus, ad ultimum usque ad proditionem et odium insanabile persecutus, cum se lapsum in profundo uelut grossum suo ipsius pondere deprehendit, multo peius referens se in altum laqueo se suspendit. Sed ne locus Apostoli diu 183 uacuus haberetur, et uno corruente sacrati numeri digna perfectio fraudaretur: Mathias, ut legistis, data sorte in apostolum est electus, et sic nec  ficus uacua, nec duodenarius exstitit imperfectus. Quod si parum et insufficiens quibuslibet auditoribus hoc uidetur, si diligens lector putat quod hic aliquid dignum scrupulo continetur: transferat se ad illos qui ad uerbum Petri de illa plebe postmodum crediderunt, et nunc tria millia, nunc uero quinque millia numerum decidentium suppleuerunt. De quibus non est dubium quin digne quo tempore tardiores, eo Iuda et predictis apostatis dici debeant meliores: et plus longe Christo placuerit eorum successio et conuersio uespertina, quam illorum recessio et precipitatio matutina. Illi uero grossi qui aliis cadentibus pauci admodum restiterunt, et cum lapsis non elapsi cum succedentibus etiam perstiterunt: apostoli recte possunt intelligi, qui a Christo inter  primos et forte primitus eliguntur, et ab eo non prece, non pretio, non minarum impetu repelluntur. Quos cum aggrederetur Magister bonus diligentius conuenire, utrum aliis retro abeuntibus et ipsi uellent ire: Petrus ad loquendum promptior, quid intenderet non abscondit, sed pre ceteris  sic respondit: »Domine, ad quem ibimus? uerba uite eterne habes: et nos credidimus et cognouimus quia tu es Christus Filius Dei .« Petrus ergo inter duos uelut ramusculos, uidelicet inter legem et Euangelium delitescit, hinc inde fomentum sibi sumens ad persistendum fortiter inualescit; in amborum pausans confinio, super utrumque suauiter se inclinat, diligenter innitens alteri, prorsus ab altero non declinat. Intelligit  enim quia lex uetus nouam signis et enigmatibus prefigurat, noua facit intelligi ueterem, non obscurat; uetus noue non preiudicat, sed precurrit, noua non aduersatur ueteri, sed occurrit. Legislator et dator Euangelii uidentur Petro non ab inuicem dissidere, dum lex Christum prenuntiat, Christus legem non uult soluere, sed implere; et in ipso tanquam in angulo uetus noue legi quadam conuenientia counitur, cui Petrus innitens firmiter, munimento duplici custoditur. De quo et ipse ait: »Habemus firmiorem propheticum sermonem, cui benefacitis attendentes quasi lucerne lucenti in obscuro [alias caliginoso] loco .« Hoc de ueteri. Quid de nouo? »Agite, ait, penitentiam et baptizetur unusquisque uestrum in nomine Iesu Christi .«  Petro igitur et eius coapostolis, qui in Christum primitus crediderunt, et nonnullis recedentibus cum illo in suis tentationibus permanserunt; idem Christus tantam maturitatem morum, gratie suauitatem uoluit impertire, ut certum sit eos uiuendi merito, tam ceuos quam posteros, preuenire. Huic ordini nullus ordo, non apostolo uir alius potuit se conferre, ut nonnulli estimant, non prior, non posterior uita et meritis anteferre; sed odore tam suaues, et maturitate fiunt operum tam maturi, ut eis digne satis tam presentes cederent quam uenturi. Quos cum ficus protulit, non tam malis preferendos, quam bonis utique meliores, maiores instar montium, meritorum copia grossiores: recte Sponsa  inuitatur, ut tales reuisere diutius non postponat, sed otio speciali aliquando proximorum negotium anteponat. uult Sponsus ut non diu absens uirgo, apostolis adhuc adolescentulis sit molesta, sed gratanter eis loquens occultis conferat manifesta; fidem illorum roboret, rudem instruat intellectum, affectus inchoatos promoueat, et ducat ad perfectum. uult, inquam, uirginem sollicitudine uigili laborare, ut rudes apostoli, sub uite sua, sub ficu sua caput ualeant reclinare; et dum transeat presens iniquitas, eisque dies plenius illucescat, unusquisque sub potenti  manu Christi, sub umbra sancti Spiritus interim requiescat. Et ut cura uirginis elaboret in eisdem adolescentulis patienter et fructum speret proximum, si perstiterit diligenter: odorem, inquit, suum florentes uinee iam dederunt, uuas dabunt autumnales que iam primo tempore floruerunt. uineas dici estimo conuersas iam ad fidem animas singulorum, in quibus Dei uocatio miserentis operatur gratiam meritorum, que uernantes infusa temperie iam euidenter proferunt suum florem. Flos nondum fructu diues suum interim dat odorem. Et sicut locum uinee sua reddit presentia flos amenum, sic eumdem floris odor mundiorem efficit et serenum; dum in eo non serpentem, non reptile manere sustinet, non uenenum, sed ui quadam indiuisa reddit ab his omnibus  alienum. Bonum florem, bonum illum odorem, dixerim, quo animam recens conuersio sic honestat, ut primo pellat longius quidquid eam intrinsecus dehonestat, ut ad eius primitias intuentis digne oculus hila rescat, et odorem eius bonum uenenosus liuor non sustinens expauescat. Mali bonum nolunt uel nequeunt equanimiter intueri, et a duobus dominis non potest locus iustior possideri; sed cum flos recens, decens odor largo munere se diffundit, fugit culpa, uirus excluditur, procul iniquitas se abscondit. Denique odor et fetor sibi dure inuicem aduersantur, et non bene conueniunt, nec in uno contubernio demorantur; sed cum uirtus digne floret, et eius opinio suauiter inualescit, annullatur uitium, et quidquid male est fetidum, euanescit. Cum Simon  Petrus estiua 184 florens gratia longe lateque odorem suum daret, et nouam habendi nil proprium regulam larga munificentia promulgaret, nonnulli qui odore bono pasci munda conscientia uoluerunt, possessionibus uenditis ad pedes apostoli earum pretia posuerunt . uerum Ananias et Saphyra qui uenenosa fraude, mente perdita, laborabant, qui morbo auaritie tanquam internis febribus estuabant, ad fastigium apostolice paupertatis nolentes liberaliter aspirare, ad odorem uerbi huius coacti sunt miserabiliter expirare. Sic Petrus, sic irradiant fratres qui conuenerant nouo flore ut lucentes coram hominibus totam domum repleant ex odore; tantusque inuenitur rigor in Ecclesia prepollere, ut nec  uelit nec ualeat Simon Magus Petrum, Nicolaus Stephanum sustinere  . Bone quidem uinee, que sic illo tempore floruerunt, felices multum anime que odorem tam preualidum protulerunt, in quarum consortio serpens inuidia, fraus uenefica non persistit, odori salutifero perditorum fetens malignitas non resistit. »Non poterant, inquit, resistere sapientie et Spiritui qui loquebatur .« Nostre autem nunc uinee, cum dies mali sunt, non mediocriter hebetescunt, uirtus obscurior, amor inualidus, merita negligentius elanguescunt, intra nostre  conscientie claustra male proficiens morbus serpit, sursum flores decolorat dum in radice tenera nos decerpit. Nobis igitur uirgo sancta nimis, ut uideo, demoratur, nobis dormit, uacat sibi, sua requie delectatur; super leuam Sponsi iacens, eius dexteram speculatur, nostri forsitan obliuiscens, suam solius curam agere gratulatur. Quis suscitabit eam? Quis dicet ei: »Exsurge, quare obdormis?«  Quia enim a labore et uigilantia languor et desidia nos remisit, et nos hostis intuens, torporem nostrum, nostra sabbata iam derisit, uirgo plenos foliis, sed flore et odore tenues non reuisit, et iam pridem reuisere culpis exigentibus intermisit. Que si nostrum reflorere florem uiderit, senserit et odorem, non negabit surgere, et impendere diligentiam gratiorem;  et que suis adolescentulis inuenta est misericorditer subuenire, nobis longe miserioribus ampliorem dignabitur misericordiam impertire. Non enim deest eis, quibus et Sponsum suum uiderit non deesse, quibus illius presentem gratiam nouerit sic adesse, ut et odore non careant, et eumdem uelint proximis non negare, sed datum sibi gratis, ceteris nichilominus gratis dare. Nam qui uirtutem non habentes, uirtutis speciem sibi sumunt, qui non student obtinere bene uiuendi gratiam, sed presumunt; odorem non suum, sed alienum potius largiuntur, dum uirtutis presumpte, potius quam assumpte formam dare ceteris moliuntur. Que uero uirtutis alicuius donum gaudent ueraciter se habere, illudque non abscondi sub modio, sed proximorum uolunt oculis apparere,  si ex eo suam magis ostentantium quam gloriam intuentium aucupantur, odorem suum non dare, sed uenundare uerius affirmantur. His ergo tacitis qui odorem uel alienum dare, uel suum uenundare conuincuntur, eorum faciens mentionem, qui odorem suum dare, ut florentes uinee, cognoscuntur; ad eos monet surgere uirginem, cura peruigili properare, et ne tardet admonita, hoc ipsum diligit iterare.



CAPUT XI.

Surge, inquit, amica mea, Sponsa mea, et ueni, columba mea, in foraminibus petre, in cauernis macerie. Non sufficit amanti semel eam quam diligit admonere, sed iterat et inculcat, uolens eam ad explendum monita non torpere; et ut corporis nesciam possit magis uoluntariam promouere, studet eam  blanditiis blandisque nominibus demulcere. Quam igitur amicam, columbam, formosam, cum primo Surge diceret, nominauit, iterum surge dicens, amicam et columbam nichilominus nominauit; Sponse nomen interserens, quod nusquam eum supra recolo nominasse, cum tamen inueniatur aliter eam sepius appellasse. Quia Sponse amanti otium et Sponsi amplexibus inherere, nil durius quam ab illo mentis aciem ad actus publicos retorquere, cum eam Sponsus monet et iterat ab eo quod plus amat paululum remoueri, hoc illi nomen obiicit quo eam nouit ad obedientiam plus teneri. uidentur enim Sponsus et Sponsa quodam sacro uel sacrato mysterio sic uinciri, hunc iste illi terminum ponere quem non liceat preteriri,  ut scilicet Sponsus geret curam, potens imperet, legem scribat; prebeat aurem sponsa, dictis oltemperet, amet imperium et subscribat. Cum igitur audit uirgo sponsam diligentius se uocari, memorans non tam onus quam honorem, quo a uocante diligit obligari, intelligit non se Sponso debere uel in modico refragari, sed illius beneplacitum semper sue salutis meritum arbitrari. Non enim eam deserit, cum ad dandum foris exemplum ceteris hanc inuitat, cum suggerit ut ad horam, gratum illa contemplandi otium intermittat; non inuidet eius profectibus, cum ab his qui circumstant, eius operam uult uideri, sed eos uult proficere, qui bona eius opera dilexerint intueri. 185 Eius quippe sanctitatem sic ille intuentibus  uult proponi, ut gaudeat illa propositam uentis et turbinibus non exponi; sic exire ad publicum, ostendique uult ceteris uel inuitam, ut tamen illa sentiat imperantis cura uigili se munitam. Hoc est forte quod dicit: Columba mea, in foraminibus petre, in cauernis macerie. Sponsam, inquit, uolo nonnunquam adolescentulis demonstrari, ut ualeant et gaudeant exemplo necessario confortari; sed tamen eam nichilominus petre foraminibus contineri, et incursus accipitris, hostilesque insidias longius prohiberi. Petra  Christus dicitur in figura, que ad tactum Moysi uirge mystice percussura, reddit fontem, aquam fundit, largo munere dat fluenta: siti male aridus bibit populus et iumenta. Cuius petre foramina, Christi  uulnera, passio, mors dicuntur, quorum fides et dilectio munimen salutiferum largiuntur; in quorum uel memori diligentia, uel diligenti memoria quisquis in spe et silentio delitescet, nec presentibus opprimetur, nec futuras molestias pertimescet. Nec absurdum estimo, si Christi foramina, lex et gratia, misericordia et ueritas, iustitia et pax, et queuis similia nominentur, que aperta et comperta ab incursu malignantium nos tuentur: in quibus, id est in quorum digno si quis delituerit intellectu, et ad profectum euehunt, et nociuo eum liberant a defectu. Maceria uero simplex lapidum congeries appellatur, que instar sepis extensa cemento medio non ligatur; sed leui quodam opere ad custodiam  compacta uinearum, sepit eas et liberat ab incursu noxio bestiarum. Hec autem maceria dici potest illa societas angelorum, que iussu Creatoris ordinata pridem ad custodiam electorum; ad persistendum firmius non indiget legis, non Euangelii ligatura, cui confirmata per gratiam conditionis prime sufficit quadratura. Cuius cauerne et interne uelut mansiuncule uel recessus, quos patentes inuenit quisquis digne uineas fuerit introgressus: cura et dilectio sunt, quas hominibus angeli uidentur exhibere, quos columbarum similes a malignis uolunt incursibus prohibere. uirgini ergo que ad reuisendum florentes uineas inuitatur, ut ad horam postponens otium, morum formam intuentibus largiatur; ipse qui inuitat uite foramina et  cauernas macerie pollicetur, ut columba tali freta presidio, fiducialibus expleat quod iubetur. Tu, ait, cuius uacare et uidere deuotio mentis ardet, surge et propera, nec timor aliquis te retardet, quia, etsi animus tuus secreto inhians publicum uelut odit, non est tamen cur timeas, quam in suis petra foraminibus iam custodit. Bona petra, que manu sollicita fodientium aperitur, que aperta fodienti munimen salutiferum impertitur, quam et Sponsa non fossorio, sed desiderio meruit aperire, et in ea non fallacem fiduciam, sed fidam custodiam inuenire. Ipsa quidem laboris degeneris impatiens terram fodere fastidiuit, fastu uigens laudabili, non immergi lutulentis desideriis appetiuit; sicut ille nequam seruus, qui accepto Domini talento nimis sollicitus  de iactura, fossa humo illud operuit, nec reddere uoluit cum usura. »Abiens, inquit, fodit in terram; et abscondit pecuniam domini sui ;« et infra: »Timens, inquit, abii, et abscondi talentum tuum in terra: ecce habes quod tuum est .« Longe iste felicior si labori huic operam non dedisset, si terram lutulentam molli negligentia non fodisset; si auaro domino, duplicato fenore gratius respondisset, et abscondi sic in petra, non in exteriores mitti tenebras meruisset: »Inutilem, inquit, seruum eiicite in tenebras exteriores .« Denique illi qui foderunt manus et pedes Christi, latusque lancea forauerunt, nonnisi terre dediti ad petram solidam non uenerunt; mollioribus inherentes, mersi negligentius in profundum, mandatum  primum nescientes, non tenuerunt simile uel secundum. uirgo ergo, etsi ab utero factum carnem optime uerbum nouit, tamen secundum carnem, eius excellentiam iam non nouit; sed in petra exaltatur, supra petram solidam pedem ponit, in petre foraminibus columba nidificans, pullos ordinat et disponit. Supra petram, uel potius in petre foraminibus constituta, rapaces uitat impetus, ab insidiis manet tuta; stans in ore foraminis gaudet florentes uineas intueri, et, ut magis proficiant, ab eisdem sustinet se uideri. Digne ergo eidem uirgini cauerne macerie non clauduntur, sed recessu patulo ad capiendum eam latius diffunduntur; et prouidentem uineis, sub diuo, laborare estu et pluuia  non permittunt, sed circumstantes angeli curam eius agere non omittunt. Denique ab antiquo in hac maceria cauerne patuerunt, ex quo inde angeli lapsu perdito corruerunt, quas prudens architectus ex eisdem lapidibus noluit resarcire, sed loco decidentium, gratia et meritis homines introire. Et quoniam interrupta maceria exspectat per homines resarciri, nulli quam Sponse amplius diligit aperiri; omnesque suos aditus, omnes illi exerit aperturas, ut libere uirgo intreat quascunque sibi uiderit profuturas. Cui in foraminibus petre et in cauernis macerie refugium sic habenti, hoc munite presidio nullos malignantium impetus iam timenti: Sponsus loqui  adiiciens, eius sibi faciem uult ostendi, forte scire curiosus, utrum possit quid in ea reprehensibile deprehendi.



186CAPUT XII.

Ostende mihi faciem tuam, sonet uox tua in auribus meis: uox enim tua dulcis, et facies tua decora. Postquam in cauernis macerie, et in petre foraminibus uirgo esse dicitur et columba, estimo non tam gemens, quam securo munimine letabunda; admonetur ut faciem tantis beneficiis enutritam, Sponso uidendam offerat, decoris sui merito concupitam. Nihil enim iam in ea Sponsus estimat residere, quod oblatum intuenti debeat displicere, cum secura mente uelut iugi conuiuio facies hilarescat, et illius interna puritas in huius superficie manifestius  elucescat. Quod innuens Salomon: »Animus, ait, gaudens, etatem floridam facit: spiritus tristis exsiccat ossa .« Cum ergo tristitia languet animus, mens egrescit, consequenter siccantur ossa, facies contabescit; deformitatis conscia exire ad publicum erubescit; et, si forte optat, a diligente uideri pertimescit. uirgo autem cuius, si qua fuit antea turpitudo, cuius iam gaudet animus, floret conscientie pulchritudo; audita uoce Sponsi, pallio se degeneris uerecundie non obducet, sed ostendet formam suam, que nimirum in facie plus elucet  . Adam peccati conscius ad tristes tenebras mox recessit, tristi deformis facie Deo uocanti obuiam non processit; sciens maculas sordium  quas tristis culpa intulit faciei, non placituras Deo qui amator legitur speciei. Facies uero uirginis quam sibi Sponsus tam sollicite uult ostendi, sciens eam non sordere, non turpitudine sordida reprehendi; eius est conscientia pollens quadam gratia singulari, cui preferri nulla, non denique potest mulier altera cequari. Hec enim et otium querit ardentius, et inuento nouit suauius ceteris adgaudere, et iniunctum negotium eo sanius quo patientius sustinere; nunc per istam, nunc per illam semitam claudicare nescia, sic incedens, ut currat ad mandatum fines sibi positos non excedens. Cuiusmodi conscientia nichil nisi Sponso fiducialiter se ostendit, que ad uocem imperantis quidquam sibi proprium non attendit; difficultate  proposita excusationis pallium non obtendit; sed quidquid ille imperat, ista extensis manibus apprehendit. Hanc autem faciem signanter Sponsus ostendi sibi poscit, quia neque uirginem, nec alium quemuis hominem nisi per faciem recognoscit; et quo eam tersa fuligine uiderit puriorem, eo gaudet se habere notitiam illius ampliorem. Quia tibi datum est bonis multiplicibus preeminere, uolo ex perceptione presentium talem fiduciam te habere, ut mihi non formides facie ad faciem apparere, conspicuam meo conspectui tuam conscientiam exhibere. Que cum se mihi quo purius, eo securius ostentabit, consequenter et uox tua meis in auribus  personabit; quia presentata facie os tuum merito iam non claudis, sed erumpit confidenter gratiarum actio et uox laudis. uisa enim facie, priuilegio gratie tam serena, intra claustra silentii iam non se continet uox amena; sed ut facies uisui digne conspicabilis et decora, sic uox auditui suauis redditur et sonora. Que enim Sponsum adhuc imperfectionis merito uel timet uel offendit, et ideo postulanti aut forte recusanti securam faciem non ostendit, huius uox in illius auribus adhuc satis consona non erumpit, sonum cuius, ne dulcescat, auersa facies interrumpit. uocem ergo uirginis Sponsus in suis auribus uult sonare, quam nimirum inuenitur dulcedo nimia commendare, que suauis et iucunda soni consonantia dulcioris, inter uoces sonat mulierum,  sicut inter strepitus anserum uox oloris. Nulla quidem mulierum sic manus exerit ad precepta, nullius consequenter exsultatio uel confessio sic accepta; nullius facies tanta conspicuat gratia uel decore, et ideo uox nullius melodia personat dulciore. uox, inquit, tua dulcis, et facies tua decora. Ideo, ait, uocem tuam auris mea sinu patulo uult audire, quia illa istam sono inuenitur consono delinire; et cuius uisa facies tante placet merito speciei, uox gratiam accumulat preuise consona faciei. Bonus ordo, ut primum interne facies conscientie decoretur, et sic uox digne sonans commendabilis predicetur, quia cuius ob turpitudinem adhuc ostendi facies non meretur, eiusdem laus uel doctrina dulce satis sonare non uidetur. Et forte cuiusuis  facies in silentio nonnullam habet gratiam et laudatur, cum ille scilicet iuste uiuit, nec facultas suppetit, uel necessitas expetit ut loquatur; cum Deo secretius munda cordis facie se presentat, et hoc ipsum exterius uocis preconio non ostentat. uerum nunquam proficit, et nonnunquam officit uox clamosa, si non antecesserit uocem facies speciosa, quia et in ore peccatoris non est laus, sicut legitur, pretiosa, et cum odio discipline narratio iustitie est nichilominus odiosa . uirgo uero que maiorem ceteris ducitur ad profectum, quam Sponsus et filius duci uoluit ad perfectum; et facie decora floruit, miram proficiens in uirtutem, et doctrina exemploque insonuit, digne audientium 187 ad salutem. Interna cuius facies nobis, hodieque  ostendi appetit, dum nos amat, dum exemplo nos admonet, nobis loquitur, nobis clamat: in utroque studiosa nobis consulit, nobis fauet, sui iam non sollicita, nobis trepidat, nobis pauet. Quod si noster caligat oculus, et auris  obsurdescit, et si nobis absconditur illius facies, uox raucescit; nichilominus tamen in oculis Sponsi decor uirginis et nunc et tunc creditur floruisse, uox laudans et exsultans in eisdem auribus dulciter sonuisse. Ideo forte signanter ait: Ostende mihi faciem tuam; sonet uox tua in auribus meis. Etsi, ait, faciem uidere uolentibus non ostendis, si aures obturantibus uocis beneficium non impendis, mihi  tamen et facies tua ostenditur, qui munera mea nequeo non uidere, et uox meis sonat in auribus, cui eas dignum arbitror adhibere. Ut autem presentia uirginis circumstantibus non esset otiosa, sed digne intuentibus adolescentulis fieret fructuosa: ab eis Sponsus uoluit queque noxia remoueri, ut eam reuisentem mererentur fructuosius intueri. Ideo addit: Capite nobis, etc.



CAPUT XIII.

Capite nobis uulpes paruulas que demoliuntur uineas; nam uinea nostra floruit. Quos, nisi canes suos, uidetur Sponsus ad capiendum uulpes paruulas inuitare, ne bestiole seductrices intra uineas audeant latitare, quas in absentia canum inueniuntur rodere, ledere, demoliri, ut sit necesse canes  ad capiendum eas sollicitos inueniri? Eos itaque Sponsus, quos custodiendis uitibus iam prefecit, quos prelatos Ecclesiis uenandi queque noxia gnaros fecit; monet ut uigilent, et indagine sagaci fallaces bestiolas persequantur, insistant, nec desistant donec capiant quas uenantur. De qualibus per Ieremiam: »Mittam, inquit, uenatores multos et uenabuntur eos .« Et in psalmo: »Lingua canum tuorum .« Isti canes quibus iungere Sponsus uoluit nostri curam, inchoantibus nobis astant, arcent dispendium uel iacturam; instant sollicite ut in ortu ipso mala nobis imminentia iam facescant, antequam negligentie uel ignorantie nostre durius adincrescant. Nonnunquam enim presens nos conuersatio secretioribus grauat  culpis, mollis quarum seductio latenter se ingerit instar uulpis; et per anfractus cecos discurrens subdole, uult nesciri, et nos male prouidos eo licentius, quo latentius demoliri. Cumque maiores nostri sua conueniunt nos doctrina, erudiunt nescios, deuios arguunt disciplina; ostendunt unde tentatio ueniens quo procedat, cui suggestioni que demolitio uel que denique mors succedat: cum recentes morbos lingua censoria reprehendunt, uelut canes prouidi uulpes in nobis paruulas deprehendunt. Unde et qui iubentur hoc agere sollicitius et non curant, qui uenari pigritantes somno suam negligentiam configurant: per Isaiam uelut per canem alterum uocantur »canes muti ,« dormientes  et amantes somnia, loco uigilum constituti. Et nimirum nobis quoque incumbit multo amplius ea cura, ut scilicet inueniri studeamus eadem uigiles in captura; et in nobis ipsis uulpes indagine sollicita persequamur, donec earum latebras odoratu uenatorio prudenter assequamur. Quo cum uenerimus, mala morbi semina, dum noua sunt, iuxta petam  , opprimere; et ad petram paruulos nostros, iuxta Prophetam , debemus allidere; ne uel obducente ignorantia, uel abducente negligentia erroris deuio seducamur, et in lapsus mortiferos, et tentationum laqueos inducamur. Nonnunquam enim tentatio subdola, uel nullam uel minimam se mentitur, animoque negligenti,  fraudulento lenocinio sic blanditur, ut cum annullet siue attenuet quod in abscondito concupiscibiliter presentitur, contemni postmodum faciat quod ei actualiter consentitur. Cumque mens seducta diligenti satis oculo non attendit quomodo serpit cancer, concepta nequitia quid intendit; uulpem, que ante paruula, intulit se latenter, non parum nocuisse, demolitio ipsa uinee indicat euidenter. Huiusmodi ergo uulpeculas que se mentibus nostris ingerunt fraudulenter, iubemur attendere, uenari, capere diligenter, ut quod primo latuit uelut in conclaui, sub pallio reuerenter, erumpat et prodeat, et se tandem ostendi gaudeat impudenter. »Letantur nonnulli, ut scriptum est, cum male fecerint: et exsultant in rebus pessimis .«  Sed nonnulli aiunt  quod presens hic libellus quem Salomon, ut ante dictum est, in modum dramatis ordinauit  , uerba in se continet nonnisi quatuor ueluti personarum, que de amore nuptiali, de spiritali loquuntur castimonia nuptiarum. Sponsa enim et adolescentule, Sponsus et sodales Sponsi, uelut persone quatuor inducuntur, que ad texendum drama uelut de scenis ad medium deducuntur, ut ab ipsis ad ipsas inuicem 188 sermo fiat, et sermone uicario dramati epithalamico satisfiat. Sponsus ergo qui supra nunc Sponse, nunc adolescentulis est locutus, et quod Sponse congruit, grata diligentia prosecutus; hic ad sodales suos sermonem conuertere iam uidetur,  ut assistentes nuptiis, ad capturam uulpium exhortetur. Sodales autem Sponsi sanctos angelos dicunt esse, quos nimirum presentibus constat nuptiis interesse, sicut nostis Gabrielem ad uirginem in principio missum esse, et tam illum, quam ceteros hominum ministerio non deesse. In his quidem nuptiis Sponsum non mediocris urget cura, ut prouideat uirgini, sibique assistentibus profutura, ut uirgo prius et excellentius thalamo gaudeat nuptiali; secundo, adolescentule non careant profectu spiritali. Adolescentularum nomine longe supra dictum est apostolos uirosque apostolicos figurari, qui Matrem Sponsi uirginem affectu pedissequo uidentur specialius comitari; dum eius partum  admiratione sedula, fide solida diligunt uenerari, eiusque fecunditatem, pariendo quoque, non coitu, sed spiritu filios imitari. Quos pastores et doctores uult Sponsus supra posse malignorum incursu spirituum non grauari, sed benigno angelorum affectu et patrocinio liberari, ut in flore primi temporis fraude uulpium uinee non arescant, sed bonorum cura spirituum ad fructum serotinum inualescant. Bonos ergo spiritus, qui in hoc epithalamio sunt sodales, esse Sponsus monet sollicitos, ad profectus tendere nuptiales; eis astare propius, eorum agere digne curam, quorum uirgo sollicita non uult exterminium uel lesuram. Est enim uirgini de adolescentulis  siue apostolis multa cura, quorum conuersatio sibi quidem est plurimum, multum ceteris profutura: a quibus angelorum sollicitudo precipitur diligenter arcere nocitura, hoc studio uel ministerio tam Sponso quam Sponse non mediocriter placitura. Quibus loquens Sponsus ait: Capite, etc.



CAPUT XIu.

Capite nobis uulpes paruulas que demoliuntur uineas. uos, inquit, angeli quos non caro hominibus, non culpa malis spiritibus pares fecit, quos a facie Conditoris superbia uel inobedientia non proiecit; qui manetis, et permanetis mecum ab initio in perpetuum ut sodales, accepta similitudine gloriosi, non eterna magnitudine cequales; nobis, id est  mihi et Sponse nuptias celebrantibus uolo sedulos uos adesse, quidquid obniti nititur, inefficax et inualidum per uos esse. Nonnulli quippe cum aperta uiolentia, plano tramite iam non currant, cecis anfractibus illabentes, uenenosis fraudibus insusurrant; et detrahentes uirgini, eius resistere uoluntatibus elaborant; dum quod astruit illa de Christo, dolo dissuasorio decolorant. Dissuadent ne uel occulta Christi diuinitas fidei oculo uideatur, uel quam fides uiderit, ne firmiter animo diligatur; et incutiunt durum ignorantie uel timoris colaphum negaturis, uel inserunt amorem uisibilium, fidem inuisibilium neglecturis. Qui sunt isti, nisi nequam demones docti malitia, pleni fraude, qui nichil sanctum diligunt, nichil appetunt dignum laude; quibus  cum deest uiolentia, adest amor et peritia seducendi, et iuxta quemdam ethnicum  , mille artes et eo amplius sunt nocendi? Isti artis mire uersutia, non iure potentie, non uirtutis, seducunt Iudam Iscariot auarum pecunie magis quam salutis; et ne magistrum diligat; dolo multiplici dissuadent, eumque reum odii proditorem fieri persuadent. »Cum misisset, inquit, diabolus in cor ut traderet eum Iudas Simonis Iscariotis .« Isti Petrum Simonem qui paulo ante sortem se promiserat ad constandum, timoris tonitruo paulo post concutiunt ad negandum; et intra bestiarum fauces subdolas negator subitus deperisset, si non ei Magistri miserentis potens oratio subuenisset: »Simon, inquit, ecce Satanas expetiuit uos, ut cribraret  sicut triticum: ego autem rogaui pro te, ut non deficiat fides tua .« Nec solum ante resurrectionem Christi apostolorum numerum uersutia malignantium decurtauit, sed et post resurrectionem electis diaconibus laqueum preparauit, in quem, etsi Stephanum plenum fide et spiritu, uel quinque reliquos non induxit, septimum tamen aduenam Nicolaum ad nouam heresim introduxit. Fraudulentam quorum uersutiam recte Sponsus uulpium nomine designauit, cuiusmodi animalia multis natura uiribus non armauit, sed tanta calliditate, tanto ea muniuit fraudium refugio diuersarum,  ut dicantur in Euangelio multiplices in nobis habere recessus fouearum: »uulpes, inquit, foueas habent .« Habent demones recessus absconditos, et latibula tenebrosa, habent discursus inuestigabiles et uestigia tortuosa; adeo ut simplex quisque ad inuestigandum ea non facile pedem mittat, cum ea uidere aut non possit, aut si forte uiderit, mox amittat. Aliquando uulpes, cum uidetur eam famis necessitas perurgere, ad refugium fraudis currens, fingit mortuam se iacere; et cum aues accesserint, sperantes pastum in cadauere mortuo se habere, 189 illa rapit improuidas, gaudens uictoriam de uiuentibus obtinere. Sic ille nequam spiritus qui semper inuenitur nostram perniciem esurire, cum apertis non potest retibus pennatos  quoslibet irretire (sicut enim Scriptura meminit  fingit sese mortuum, et aduersus iustos penitus nil ualere, cedit, et uelut iam concedit illos ad bona que uoluerint preualere. Qui cum stare se estimant quasi deinceps non casuri, profectu diutino congaudentes usu plurimo iam securi; accedunt nonnunquam ad hoc mundi morticinum, appetentes paulo immoderatius transitura, nil credentes inesse noxium, sed magis usibus necessariis profutura. At ille nequam, tenens memoriter ne tangatur morticinum lege pristina prohiberi , uidens iustos, legis scripte reos uel ad modicum iam teneri; incautos temporalium appetitus esse iudicans sui iuris, male  subito reuiuiscens, manum fortem iniicit auibus perituris. Sic nimirum qui capere se putabant, et in suis capta usibus retorquere, inueniuntur capi, et uiuentes mortuis subiacere, quia, dum culparum morticina uiui paulo incautius concupiscunt, in uiuorum perniciem, illa uelut mortua, fortiter et ueraciter reuiuiscunt. Samson ille prudentius uulpes exsecrans fraudulentas, uiuentes apprehendit, nec minus tenuit quam trecentas; binasque simul alligans, liberis capitibus, uinctis caudis, supposito caudis igne, mysterium texuit dignum laudis . Samson iste prudens, qui et brachio dicitur esse fortis, qui prudenti fortitudine abstulisse creditur portas mortis; huius, de qua sermo est, nostre  uirginis est dilectus, quem Deum et hominem uerax fidei predicat intellectus. Qui non unam, non duas tantum, sed trecentas uulpes pariter apprehendit, quia omnem malitiam omnium malignorum spirituum deprehendit; sic homo ut et Deus attendit omnia circumspecte, nec apparet eius conspectui quidpiam imperfecte. Centenario, sicut nostis, queuis perfectio figuratur, et perfectio centena triplicari non incongrue memoratur, cum propter id quod maligni spiritus nobis uel tenuiter suggesserint in affectum, quod uerbo, quod opere qualemcunque traxerint ad effectum, omnes illos iudex iste seuerior unca manu colligit ad perfectum, et omnibus ignem parans, trahit cunctos miserabilem ad defectum. Et quidem nunc tanquam soluto capite,  ore libero nequam spiritus debacchantur, sed postrema eorum insolubiliter alligantur; et cum in fine rerum interdicitur eis possibilitas seuiendi, igne meritis reddito, urget eos labor indeficiens patiendi. De quo in Euangelio: »Ignem, inquit, eternum, qui paratus est diabolo et angelis eius .« Et Paulus: »Cuius, ait, consummatio in combustionem .« Interim uero dum adhuc illa consummatio differetur, dum postrema combustio colligatis nondum uulpibus inferetur; sodales suos Sponsus, id est bonos angelos, uult diligentius admonere, ut ad capiendum malos uelint diligentiam adhibere. Quia enim homines impugnati a demonibus repleti multis miseriis non subsistunt, si spiritus administratorii nocentium  insidiis non resistunt; accedunt boni, et malorum fraudulentias deprehendunt, deprehensas, hominibus  preostendunt. Ad hoc quippe hominibus administratorii spiritus sunt prelati, ad hoc illorum cure et custodie deputati; ut quod illi non preualent natura et negligentia tardiores, isti, quos tam natura quam meritum longe reddidit acriores, preuideant, precaueant, premoneant homines, et adiuuent ad cauendum; nequando inimici exsultent et insultent, et dicant: Preualuimus ad nocendum. Homo quidem infirmior parare uel reparare uolens interne menia sanctitatis, restaurare Hierusalem, resarcire interrupta olim dirute ciuitatis; multos habet qui impetunt et impediunt laborem improbum sic instantis; qui cum  uident, inuident, et ut minus, derident uigilem instantiam laborantis. Qui, quando attendunt per se non preualidum ad structuram, uix illeso uestigio euadere irrisionem hostium uel pressuram; inchoatum opus despiciunt, nec posse duci asserunt ad perfectum, sed derisorio saltu uulpes transituras leuiter imperfectum. Unde apud Esdram Tobias Ammanites: »Si ascenderit, inquit, uulpes, transiliet murum eorum lapideum .« Et subditur: »Audi, Deus noster, quia facti sumus despectui, ne operias iniquitatem eorum, et peccatum eorum a facie tua non deleatur, quia irriserunt edificantes .« uidetis nequam emulos laborem edificantium irridere, et illis proficientibus de  futuro saltu uulpium iam gaudere; quorum derisui, uel presumpto iam saltui ad plenum illorum infirmitas non resistit, si eis laborantibus angelorum solers custodia non assistit. Quia igitur in restaurando mentis edificio iustorum sedulitas elaborat, et opus inchoatum nonnunquam irrisio uel oppressio malignantium decolorat; sodales suos Sponsus monet instantius et instigat, quorum cura ualentior fraudulentias impugnantium plenius inuestigat. uos, ait, qui potestis inuidorum spirituum uersutias uisu agili preuenire, capite nobis uulpes, que se putant murum edificantium transilire; ne, quod illi edificant, istarum saltus dedecens inhonoret, uel, quod ciuitas reformatur, queuis hostium 190 fraudulentia decoloret. Qui dicunt ait Isaias, »anime mee:  Incuruare, ut transeamus .« Quo contra et Nahum propheta: »Non adiiciet, inquit, ultra, ut pertranseat in te Belial .« Quis dabit ut in nobis ultra Belial non adiiciat pertransire, nec opus edificii uulpes habens contemptui transilire; nisi sodales Sponsi, qui mandantur in hoc hominibus subuenire, et saltus uel assultus derisorios prudenti uigilantia preuenire? Capiant igitur nobis uulpes, dum paruule et adhuc inualide uidentur inueniri, ne grandescant et transeant murum, qui paruus potest facile transiliri; cuius si paruitatem saltu libero concesse fuerint experiri, proficientes in peius, nostras festinabunt uineas demoliri. Que cum florent et ad fructum estiua sperant temperie promoueri, necesse est uulpeculas inde longius remoueri;  uel digna prouidentia sic earum fraudulentias deprehendi, ne  ualeant habere in proficientibus uim nocendi.



CAPUT Xu.

Nam uinea nostra floruit. Qui paulo ante  consequenter  nominat singularem, cum potius de numero singulari soleat numerando fieri transitus ad pluralem; per hoc innuens quod animas quibus dare Sponsus uitam uoluit salutarem, unione fidei et consensus, in cetum redigit popularem. »Nos, inquiunt, populus eius; et oues pascue eius .« Et dicunt se  ut fidei singularitas commendetur, et  se appellant, ut multorum diuersitas demonstretur, quia multos uel in fasciculum uel in manipulum unitas  colligit opportuna, unumque reddit populum unus Dominus, fides una. Ut autem expressius huiusmodi uideatur unitas commendari, in eis quos apostolos in unum Christus uoluit congregari , sic amor simul omnia possidendi longe fecit quidquid obstitit importunum, ut anima cunctis una, et cor esset omnibus unum . Ista forte uinea specialiter dicitur floruisse, cui die quinquagesimo suum Sponsus legitur spiritum infudisse; que nouo diues munere, noue feruens amore sanctitatis, nouos et inauditos protulit uoluntarie flosculos paupertatis. De qua predictum est: »uinea Domini Sabaoth domus Isrel est .« Recte uinea Domini Sabaoth miros flores proferens, fructus eque mirabiles prolatura, domus Isrel appellatur, cecitate  procul dubio non obscura, domus spe Deum uidens in presenti, postmodum reuisura, multum gaudens ea fide, specie plurimum gauisura. Intra huius septa uinee uulpes decet paruulas non admitti, uel, si forte admisse fuerint, manere diutius non permitti; sed cum Ananiam et Saphyram  adhuc male teneros occulta fuerint auaritia demolite, capi eas citius, ne procedant et expleant fraudis malitiam concupite. Sodales enim Sponsi Petro fideliter assistentes, et occultum morsum uulpecule in falsis fratribus ostendentes, non permittunt in reliquis uenenosas illius tendiculas passim tendi, dolentque seductrices suum frangi propositum, suas fraudulentias deprehendi. Quibus enim ad salutem  senserint angeli se preesse, et de illis cognouerint Sponso ueraciter curam esse; eos nolunt nec sufferunt terre deditos uulpium partes esse , sed premonent et adiuuant illarum fraudibus non subesse. In hoc ergo tempere uulpes non immerito paruule perhibentur, dum facile a rapina angelorum ministerio prohibentur; que, cum finis temporum uenerit, malitiosius iam grandescent, cum scilicet uiribus effrenatis, ad seuiendum quo breuius, eo liberius incandescent . Tunc sollicitudo angelica uelut non sufficiens, ad maiorem illas audientiam prouocabit, et ipse noster Samson igne supposito caudas omnium alligabit; et in messes allophylorum festinabit immissio uulpium deseuire, ut tam istarum quam illorum opera uno  mereantur incendio deperire. Nequam enim tunc spiritus igne peremptorio, sed non consumptorio deperibunt, homines quoque mali morte nichilominus immortali miserabiliter interibunt; illi posterioribus insolubiliter colligatis ad libertatem nequitie non redibunt, istorum uelut allophylorum messes, tam opera quam et operum spes peribunt. Quod quia procul a uineis sua Sponsus beneuolentia uult arceri, et angelos ad arcendum illud, dum tempus congruit, adhiberi; Sponsa gaudet et eo magis amanti Sponso modo simili diligit respondere, quo eum proniorem erga suas uidet adolescentulas se habere. De quo subdit: Dilectus, etc.



CAPUT XuI.

Dilectus meus mihi et ego illi qui pascitur inter lilia,  donec aspiret dies, et inclinentur umbre. Quid sibi uult, quod cum de dilecto loquitur hic dilecta, eius hec locutio uidetur aliquantulum imperfecta; 191 nec in ea sensus plenior inuenitur, si non ad inueniendum foris aliquid subauditur? Quid autem uerius, quid certius uelit ipsa que loquitur subaudiri, facile, ut arbitror, non potest ad liquidum inueniri, ab his precipue quos constat mentis caligine prepediri, nec sibi Scripturarum occulta merentur aperiri, quia ergo tenuis intellectu, meritis non abundo, supplementum uerbi huius ipse mihi et non alius sic abscondo, ut et loquentem non arguam et eius uerbum sensu deuio non infirmem, dum si quid illic dixero, magis coniiciam quam affirmem. Paulo supra dicens  uirgo: Dilectus meus mihi, addidit: »loquitur,« et »Dilectus, inquit, meus loquitur mihi;« nec uidetur ea constructio subauditionis nubilo circumuenta; que instructa partibus necessariis, plane sufficiens est inuenta. Nunc uero dicens: Dilectus meus mihi; non adiunxit, quod uel faciat ut loquatur, ut quid horum subaudiri uelit, dubium relinquatur; et quo illud incertius, eo conceditur cuiuis liberius inuenire, quidquid presenti loco licenter uiderit conuenire. Denique amor intemperans sua ipsius uix sufferens incentiua, uerba sepe non inuenit affectuum suorum plenius expressiua; et ideo nonnunquam inuenitur eius locutio suspensiua, aut, ut dicam amplius, breui supellectile defectiua. Cum enim ad id quo estuat, toto desiderio se extendit,  illi soli tenendo inhians, cuncta reliqua paruipendit; et si forte uerbum de illo faciat, tempus, modum, ordinem non attendit, et dum modo totum desideret, uerbo totum exprimere non contendit. Inde illa in Euangelio, sublato quod amabat, nesciens nisi flere, solum tenens animo cuius sepulcrum dolebat uacuum apparere, uidens quemdam subito, et errante oculo estimans hortulanum, grammaticam non satis memorans, non timens aliquem Priscianum: »Domine, ait si tu sustulisti eum, dicito mihi; et ego eum tollam .« Que de eo nil ante dixerat inconsideratius eum ponit, et ad quem eum referat uerbo digne preuio non exponit; auditori putans sufficere quod ipsa plene cogitat, plene sentit, etsi pleno eiusdem sensui semiplena foris locutio  plenius non consentit. Nec mirandum si amor absconditus, cum ad ostensionem sui opem exigit alienam, locutionem sibi satis putat sufficere semiplenam; qui plerumque suspirio, plerumque solo etiam desiderio uerbosatur, audirique non desperat, etsi pleno uerborum strepitu non loquatur. Huius ergo amoris gratiam nostra sedule uirgo pensans, perceptamque illius copiam copioso eloquio non compensans; intra cordis absconditum miros motus inexplicabili modo claudit, et uel tenuiter euaporans uerbis illi paucioribus sic applaudit, ut loquendo et notum auditori faciat hunc amorem; et curtata uerborum supellectile suspensum deserat auditorem. Dilectus, inquit, meus mihi, et ego illi. Ille, inquam, dat mihi quod suum est, et ego illi do quod meum  est, ut et sua mea, et mea sua sint: et sic nostra pariter habeamus, et quod exigunt iura sponsalia, nobis esse cuncta communia gaudeamus. Cuiusmodi sensus, si in uerbis istis credi potest congruentius elucere, uidetur Sponsa Sponso ad id quod ille dixerat respondere; qui precipiens uulpes capi, eo quod uinea floruisset, eam nostram appellauit, neque uerbis consequentibus demonstrauit unde hec communio commendabilis accidisset. Non enim dixit: uinea mea uel tua, sed: »uinea nostra floruit.« Quod uerbum prudens uirgo aure sedula diligenter aduertens, Sponso ueluti recedente, ad predictas iterum adolescentulas se conuertens; de illo gaudet loqui, uerbisque paucioribus intimare unde hec sit  communio, quam Sponsus uoluit designare. Ut non sua, inquit, non mea, sed magis »nostra uinea« posset dici, uicaria fecit collatio per quam duo pariter sunt amici, quia ille dignatione sua ancillam humilem me respexit, respicientis gratiam mea humilitas non despexit; ille meo forte non merito, sed suo beneplacito me dilexit, mea dilecte fides diligendum illum digne pro meritis intellexit. uerbum caro disponens fieri, meo ancille utero se infudit, in me ex me carnem sumens sua gratia me perfudit: ego meipsam obtuli, contuli carnem meam, obedientie me addixi, iubentis beneplacito modum, metam, ordinem non prefixi; mea carne, quam assumens ab omni uitio sic exemit, eam, que floruisse dicta est, emit sibi uineam uel redemit; et  que, cum adhuc aresceret, emitur uel redimitur carne nostra, cum iam florens diligitur, signanter et dicitur esse nostra. Si patriarche olim quos constat post inuicem uno patre, licet, sicut meministis, non omnes genitos una matre ; dicunt de penultimo Ioseph, »Frater enim et caro nostra est ;« quanto magis Mater Sponsi, Sponsa filii potest dicere, caro nostra? et de uinca que hac carne redimitur, item filius dicit »nostra?« Dilectus, inquit, meus mihi quod suum erat dedit, cuius beneficium, cuius in omnibus misericordia me precedit; et ego illi quod meum erat obtuli uice digna, ut deinceps et rerum et uerborum nobis communio sit benigna. Ille quoque mihi monita uel imperium dat surgendi, et ego illi offero  aurem promptulam audiendi; ille ut surgam et properem hortatur, et admonet diligenter, ego illi resignans otium, laborem suffero patienter. Dilectus meus mihi est, quid? nisi diligens uel dilectus? 192 et ego illi refero, quid? nisi dona similis diligentie uel affectus? ut eius qui primus et longe est precipuus, sit dilectio primitiua, et mea non nisi suo munere sit redditio secutiua. Dilectus meus mihi dat mandatum, dat benedictionem, nichilominus cum mandato, ego illi per uiam mandatorum corde cursum agilem dilatato; ille mihi auxilium, ego illi obsequium; ille mihi beneuolentiam, ego illi obedientiam; ille mihi dat quod est gratie, quod amoris, ego illi quod reuerentie, quod honoris. Mihi dilectus, meus munus confert salutiferum indigenti, ego  illi refero affectum uoluntarium exigenti; et qui Deus magnus et prepotens ex me uoluit homo nasci, mea non tam inter ubera quam inter lilia gaudet pasci. Qui olim patriarcham Iacob a iuuentute sua pauit, qui multo recentius de quinque panibus quinque millia hominum satiauit , unde sic indigens, uel potentie sue negligens ut pascatur, cum pasci, non potentie, sed indigentie uideatur? Denique cum ieiunasset quadraginta diebus et quadraginta noctibus, postea esuriit . Cui nequam ille diabolus proponens lapides ut tentaret, non suggessit ut eos dicto in lilia transmutaret, putans illum non uoluntario, sed necessario defectu aliorum instar hominum esurire, et ob hoc  esurienti panes magis, quam lilia conuenire. Tu, ait, fauces cuius, ut sentio, lassante ieiunio sunt inanes, dic ut lapides isti efficaci potentia fiant panes; quia, dum esuries subtractis panibus est ieiuna, liliorum species  non est faucibus opportuna. Quamuis nonnunquam et oculi suam uideantur esuriem sustinere, cum scilicet pruriunt ad uidendum, nec se preualent continere; et cum eis concupite rei deoperta species indulgetur, eorum curiositas pasci non incongrue perhibetur. Hoc est forte quod uirgo asserit inter lilia pasci Sponsum, eo quod eius oculis res optata non tam uerbo quam specie dat responsum; et auiditas gratiosa, estusque feruentior amatorum, non gustu, non sapore, sed uisu uel odore pascitur liliorum. Propter quod  et signanter ille non pasci liliis, sed inter lilia memoratur, inter que uersans, et conuersans eorum decore odorifero gratulatur; et sicut uirgo amore languida malis uel floribus uult fulciri, sic iste inter lilia grato eorum munere deliniri. Quid autem uel candet hilarius uel fragrat suauius quam in Sponsa matre integritas uirginalis, fides cor purificans, fecunditas pudicitie matronalis; munditia, innocentia, dilectio spiritalis, morum suauitas, forma iustitie, excellentia meriti specialis? Inter que Sponsus uelut calle graditur spatioso, uidens et arridens uisu pascitur gratioso; decore et odore meritorum excellentium delectatur, ipse flos et lilium inuenta similitudine gratulatur. Ipse etenim florem campi, et lilium conuallium se fatetur, et in Sponsa  uirgine uernantem quoque lilii gratiam intuetur; et sic inter utrumque pasci quodam gaudio se ostentat, dum subtili discursu, nunc plenius uirgini se presentat, nunc ad sua se referens, reddit se incomprehensibilem et absentat, neque enim uel in sinu patris, nobis inuidens. assidue se abscondit, uel in matris gremio assidua quasi beneuolentia se refundit; sed ab illo exiens, ad istam dignatione humili nunc excurrit, et ab illa se subtrahens, ad illius thronum inaccessibilem nunc recurrit. Excursus eius a patre, ait Ambrosius  , recursus eius ad patrem. Hanc Sponsi uoluntatem, qua nunc absens uirgini, nunc presentior inuenitur, qua nunc supra hominem, nunc ultra hominem adesse comperitur;  uirgo diligens et dilecta manere illi, propriam experitur, dum adhuc manent umbre, et ad diei sequentis gratiam non uenitur.



CAPUT XuII.

Qui pascitur inter lilia, donec aspiret dies, et inclinentur umbre. Nam cum inclinata nocte nil obscurum, nil in nobis noxium iam incurret, et ortu matutino spirabit aura lenior, indeficiens lux occurret; Sponsus forte iam inter lilia, pascendi gratia, non discurret, dum semel nobis uisus ad proprium abscondendus iterum non recurret. Extunc quippe, et deinceps inter utrumque lilium non pascetur, non uel alterum deserens, uel se ad alterum referens ostendetur; sed sic in uno erit, ut assidue alteri presentetur, imo sic in utroque ut  neutri uel ad modicum absentetur. »Ego, inquit, in Patre, et Pater in me ;« et infra de Spiritu: »Apud uos, inquit, manebit, et in uobis erit .« Igitur Deus in Deo, Deus in seipso manens, continens omnia semper erit, nichilominus et in omnibus omnia Deus erit; et qui quando uult, quo modo uult, et ubi uult, modo spirat, omnis diurno uel magis diuturno perfundens lumine tunc aspirat. Cui enim dum hic uiuitur, sanctus ille spiritus digne spirat, cui non solum ad uitam, sed ad uitalem uitam benigno munere se inspirat; ei dies lucidior additamento ineffabili tunc aspirat, aduersus quem antiqua nox, umbrarum deinceps  importunitas non conspirat; Deus quippe dies est, dies occasum 193 nesciens, dies una, cuius et nunc spiratio, et tunc magis aspiratio non mediocriter opportuna. Dies qua plenius aspirante inclinantur umbre, cedunt tenebre nocturnales, expelluntur deinter superos, deprimuntur usque ad inferos nequam spiritus, uel nequitie spiritales. Infelices quidem umbre, que die aspirante coguntur inclinari, ceruice conquassata, penis infernalibus aggrauari: seuiendi perdita potestate, non angustia patiendi, exsecrantur suam grauem essentiam uel eternam male miseriam existendi. Longe feliciores, si ad nichilum redigi mererentur, si, ut nequam potentia, sic et prorsus essentia priuarentur, quia malo uel homini, uel angelo erit melius iam non esse,  quam in tanta non nocendi sed patiendi miseria semper esse. uerum huiusmodi umbre, tenebrarum confusio, uox obscura: malignorum potestas spirituum quod inique gessit tandem plenius receptura: dici aspirantis impatiens fasce duro grauiter inclinatur, ignique ultorio, et uermi uiuido irremediabiliter deputatur. Interim uero dum differtur mundi consummatio, ultimus finis rerum, uel dum predicte uirgini nondum presto suorum terminus est dierum: ire sponsus et redire, nec manere stabilis inuenitur, dilectusque diligenti pleniorem sui copiam non largitur. Nunc celo uicinior longe tanquam factus a uirgine uult requiri, nunc terris appropinquans permittit raptim et ad modicum se  sentiri: illic presentior uidetur longius hinc abesse; illinc autem regredi, cum uirgini proximus uult adesse. Ergo inter lilia non incongrue dicitur conuersari, excursu et recursu instar instabilium delectari: inter duo pasci littora, ad eorum quodlibet fixo uestigio non conuerti: modo absens, presens modo, abire citius, mox reuerti. Ad quem uirgo subinfert: Reuertere, etc.



CAPUT XuIII.

Reuertere, dilecte mi: similis esto capree hinnuloque ceruorum, super montes Bethel. Que precedens capitulum de Sponso adolescentulis est locuta, uel forte sibi ipsi in secreto mentis cubiculo constituta: propositum loquendi tenorem non est diutius prosecuta, sed ad illum facit apostrophen a quo sibi  creditur destituta. Amor insufficiens, consequenter et impatiens inuenitur, carere non uult eo quem semel gratum, semel suauissimum experitur; et quidquid uel offertur uel confertur suspiranti auide preter illum, fastu digno despicit, nec ei quidquam sufficit, donec referat se ad illum. Quo igitur necdum frui ualet eius faciem plenius intuendo, ad eum apostrophen frequenter facere uult loquendo; et cum de ipso loquitur ad ipsum, mox compellitur uerbo precatorio retorqueri, ut ab eo quem uidere desiderat, eo desiderio digna sit uel uideri. Quia uero sua mortalitate obuia sentit illum frequentius recedere uel auerti, nichil cum sollicitius postulat  quam reuerti, ut reuertens et aduertens quo amore uirgo tenera teneatur, ille amanti gratiam et largiorem sui copiam largiatur. Ut autem ille uel abire longius uel morari diutius non apponat, congruum ducit uirgo, ut postulationi meritum interponat, ut, etsi forte preces ille exaudire citius non disponat, sua ipsius compulsus equitate, postulantis meritum non postponat. Reuertere, ait, dilecte mi. Si enim, ait, quem non diligo, magnum aliquid deprecarer, repulsam pati fraudarique a desiderio non mirarer; sed cum preces fundo, cum expando manus supplices ad dilectum, unde tibi duritia, ut quod postulo, non ducas ad effectum? Quis enim tam seuerus, tam austerus, ut si tenere diligi se perpendat, par pari prompta beneuolentia non rependat: et dilectus diligenti  postulatum beneficium non impendat, ut iura siue leges amoris durior non offendat? Amor uerus et sincerus aurem diutius non auertit, danti gratum et optatum non negat similia, contraria non impertit: eius que pure diligit, tenetur et afficitur multa cura, diligentem amplectitur, teneroque affectui respondet cum usura. Denique tu Scripture testimonio diligentem diligere te dixisti , imo etiam nonnullos  antequam diligerent, dilexisti ; et qui meritis non precedentibus prior diligere laudabiliter predicaris, quis non durum iudicet, si preces bene promerentium aspernaris? Certum est autem quia diligens diligi promeretur, et que digna est diligi, a iusto consequenter fraudari desiderio non meretur:  presertim cum non ea que sua sunt, instar quorumdam carnalium aucupetur, sed solum te, nec nisi propter te, presentem fieri deprecetur. Reuertere, dilecte mi. Tu, ait, cuius amore teneor, respectu cuius cetera mihi sordent, cuius grauor absentia, dum me pungunt presentia, siue mordent, qui cum crederis presto esse, subito te auertis, grauamen uix ferendum in cutiens rudibus, inexpertis; tu, queso, conuertere, ut reuocanti beneuolum te ostentes, imo  reuertere, ut amanti optata dulcedine te presentes. Redde, inquam, libentius, quod libens frequentius iam dedisti, diligenti redde quod meruit, qui necdum meritam dilexisti: itera 194 iam ex debito quod antea gratuito contulisti,  uel potius reuertere tandem conferens quod diligentibus promisisti. Promisisti quippe finito uite cursu, facie ad faciem te uideri , uidentes satiari plenitudine satiatos fastidio non teneri: tua letos presentia non deinceps absentia nos grauari, nulla pressos molestia, tua semper tecum in gloria nos letari. Ad hoc ergo te reuerti uolo et postulo, mi dilecte, ut quod aliquantulum gustaui et uidi per speculum imperfecte: sublato carnis obice, mortalitate penitus relegata, perfectius iam teneam et uideam facie reuelata. Quia uero feruens desiderium largitate presentium non expletur, et inexpletus amor ad prestolandum absentia satis patiens non habetur; rogat uirgo ut non solum is quem diligit reuertatur, sed reuertens capree, hinnuloque ceruorum  similis habeatur. »Similis, inquit, esto capree, hinnuloque ceruorum .« Caprea, ut supra dictum nostis, hanc habet uim in oculis naturalem, ut cernat et discernat cito sibi congruentiam pascualem: et uel in cursu diiudicet quid sibi utile, quid conueniens ad edendum, quid uero inconueniens, et ob hoc sui merito respuendum. Hinnulus autem ceruorum, cui et etas iunior et natura potentior suffragatur, cursu fertur prepeti, et ubi uult subito presentatur: tantumque sibi esse uelocitatis priuilegium gratulatur, ut inter feras reliquas non tam pedes quam pennatos pedes habere uideatur. Cum igitur uirgo sponsum huiusmodi animalibus similem rogat esse, ostendit fidentem sibi et securam conscientiam non deesse, quam  in presentiarum tam ignorantia quam negligentia non accusat, et hoc sibi uolens cito retribui, uideri antea non recusat. Tu, ait, cuius presentiam meus diligentis animus concupiscit, ad cuius reditum mea nequaquam conscientia contremiscit: scrutare et perspice quanto desiderio, qua instantia te affectem, quo affectu, quo amore postpositis presentibus uenturum solummodo te exspectem. Esto similis capree, ut interiora mea diligentius perscruteris, et quid bene, quid melius uel postponam uel preponam discutere, uel discernere non graueris: et cum pro certo noueris quid in me uirtus singula mereatur, ad reddendum quod meruit, tua iustitia uelox tanquam hinnulus, habeatur. Ad recipiendum quidem premii beneficium adeo sum festina, ut me non  terreat precedens scrutinium et discussio repentina: tantoque estu desidero agilem hinnuli beneuolentiam aduenire, ut non recusem capree subtilem uigilantiam presentire. Noui enim quod ad letitiam pleniorem hinnuli mihi gratia non accedat, si ad discutiendum conscientiam interiorem ueritas capree non precedat: nec meum huius hilaris aduentatio desiderium consummabit, si dignum consummari non uera illius discussio primitus iudicabit. »Iudica ergo et discerne causam meam« non solum »de gente non sancta ,« que mihi nullatenus comparatur, sed et de gente sancta, cuius mihi comparata sanctitas non equatur: que forte scrutinium reformidans sic superuentura  gloria uult uestiri, ut non antea compellatur uannum discussoriam experiri. Nesciens enim utrum odio digna sit an amore , timens seruit, et exsultat Domino cum tremore: nunc se in illum efferens spe optati muneris hilarescit, nunc se ad se referens, eo seuerum quo et uerum scrutinium pertimescit. »Quis scit, ait, si conuertatur et ignoscat; et relinquat post se benedictionem?«  uirgo uero dilectum suum procul dubio scit conuerti, conuersum fiducialiter postulat et reuerti: suaque interiora subtili reuertentis intuitu uult aduerti, certum habens quouis ariete constans mentis edificium non euerti. In qua igitur perspicax oculus capree inuenerit nil non suum, in ea consequenter dabit hinnuli beneuolentia saltum suum; et cuius  conscientiam precurrens iudicium approbabit, eius munditiam uelox retribuentis gratia munerabit. Amat enim et caprea subtilius uel discretius intueri, et hinnulus agilitate cursus hilaris et beneuolus uult uideri; et utrique super iuga montium, uirtutum culmina gaudent ferri, iste sequi iusta remunerans, illa subtiliter cuncta considerans anteferri. Super montes, inquit, Bethel. Ut aiunt qui notitiam Hebreorum nominum estimant se habere, quam nos uel nullam meruimus uel satis modicam obtinere  : Beth, domus; el uero Deus interpretatur; et Bethel domus Dei Latino eloquio nominatur. Domus autem Dei non incongrue interna uirginis conscientia iudicatur, thalamus scilicet spiritalis, qui Deo Dei Filio preparatur, quem ad inhabitandum  elegit diuine presentia maiestatis, decorans et honorans eum mire excellentia sanctitatis. Que nimirum domus uel inhabitatio, iure dicitur montuosa, non iugis asperis et inequalibus, sed uariis uirtutum meritis copiosa, a quorum altitudine nostra inferiorum longe planities remouetur, solus inter homines sponsus illi digne supereminens perhibetur. Ipse quidem capree similis aut ceruorum hinnulo superfertur, cuius excellentie quorumuis altitudo montium non confertur, qui super montes uirginis, et ardua spectabilium meritorum, et eorum subtilis est cognitor, et agilis redditor premiorum. Dumque adhuc uirgini optata premiorum gloria non occurrit, quam nouit non occurrere, si digna  largitoris consideratio non precurrit: optat uirgo et postulat eum quem diligit diutius non morari, 195 sed citius reuertentem capree et ceruorum hinnulo similari, ut super montes meritorum et uirtutes conscientie uirginalis, et precurrat inspectio, et retributio sequatur amicalis. Est enim retributor ille ceruus amicitie et pullus gratiarum. Qui, etsi dignanter affectuosas uirginis preces audit, tamen statim ad effectum eius desiderium non exaudit; uidensque uirginem, necdum facie ad faciem uult uideri, sed instar amatorum subtractus absconditur, et uult queri, de quo subiungit: In lectulo, etc.



CAPUT XIX.

[CAP. III.] In lectulo meo per noctes quesiui quem  diligit anima mea. Quesiui illum, et non inueni. Lectulus hic, ut arbitror, dici potest angustia quedam mentis, in qua se ipsam colligit et astringit uoluntas uel intentio diligentis, cum scilicet ei quem diligit summo desiderio uult placere, ei solum colloqui, arctis eius amplexibus inherere. Quo estuans proposito dum ab his sensibilibus resilire, auerti a terrenis solum inuisibilem uult sentire: carnis uelut nescia, amore Sponsi ebria quem pregustat, unus cum illo spiritus breui tanquam lectulo se angustat. Quo contra eam que pari se angustie non committit, que resoluta mente, affectus perditos intromittit: accusat et redarguit sermo ueridicus Isaie, imo per  Isaiam uerax spiritus prophetie. »Suscepisti, ait, adulterum, dilatasti cubile tuum .« Dicens sermo propheticus quod adulterum suscepit mulier impudica, apponit ostendere quod non satis anguste solitudini sit amica, que cubilis amplitudinem in breuem lectulum non redegit, nec intra fines arctos breuiato lectulo se cegit. Dilatauit enim cubile suum, cum mentem perditam foras fudit, suscepitque alterum, uel magis, adulterum, cum peccati lenocinium introfudit, cum enerui mollitie diuaricatis pedibus dissoluta, in cubili dilatato cum illicitis amatoribus est polluta. uirgo uero nescia predicte latitudinis in quadam mentis angustia se recludens, nec preter eum, cum quo unus est spiritus, quemquam pariter introcludens, ipsum quem  diligebat, in hoc apud se lectulo requisiuit, presto eum esse sperans, que prorsus alterum non admisit. Denique in Psalmo legerat: »Prope est Dominus omnibus inuocantibus eum ,« querit ergo uirgo sponsum, sed querentis aciem nox retundit, que uolenti quesitum inuenire, tenebrosa facie se offundit, qua offusa lux quesita plenos radios non effundit, sed reuocato lumine, quodam uelut sub pallio se abscondit. Nec uox una, sed plurime querenti uirgini se opponunt, que, ne possit quesitus inueniri, molestum parietem interponunt, et ob hoc, recte uirgo non tam noctis facit quam noctium mentionem, obiectu quarum adhuc sibi negari percipit optionem. Nox est difficultas querendi, nox dilatio inueniendi; nox est molestia differendi, nox miseria  sufferendi. Nox est inexpletio desiderii spiritalis, nox caro moritura, etsi iam conuersatio non carnalis; nox denique est onerosa presentia huius uite, quantislibet laboribus uel laborantis uirtutibus expolite. Per has noctes uirgo sponsum asserit se quesisse, et, quoniam in prima remansurus non occurrit, a proposito non desiisse, et licet iterato quesierit, non tamen adhuc iuxta libitum inuenisse, experimento probans luci ad has tenebras conuentionem plenariam non fuisse. Per noctes, ait, quesiui quem diligit anima mea: quesiui illum, et non inueni. Ideo sponsum cum quereret uirgo non preualuit inuenire, quia nox subobscura querentem uisa est preuenire, imo uelut ex condicto turba noctium  conuenire, nitens et enitens querentis manus et oculos prepedire. Etsi enim uirgo a ceteris occupationibus fortiter se restringit, et arctata in lectulo ad querendum sollicitius se accingit; ad illam tamen Sponsi lucem inaccessibilem non attingit, quandiu eius studio predictarum turba noctium se impingit. Unde idem Sponsus: »Queretis me, ait, et non inuenietis; et, ubi sum ego, uos non potestis uenire .« Est nimirum Filius in sinu, in consessu, in dextera Dei Patris, cequalis glorie, unius substantie, eiusdem maiestatis: ceternus eterno, par inuisibili, lucem quoque habitans inaccessam, nec solum cuiuis nostrum, sed et Matri,  dum hic uiueret, inconcessam. Ad thronum enim glorie in quo et in Patre Filius, et in Filio manet Pater, non Ioannes, non Iacobus, non denique peruenit uirgo mater; et sicut illis ad consedendum non datur dextera uel sinistra, sic nec Matri, que humanitatis Filii lege mortalium est ministra. Etsi ergo hic Sponsus queritur siue illorum desiderio siue Matris, non tamen inuenitur in dextera, siue in gloria Dei Patris, quo non sublato, sed dilato, consilium uidetur hec inisse, et uel soli sibi loquens, uel forte adolescentulis intulisse: Surgam, etc.



196 CAPUT XX.

Surgam, et circuibo ciuitatem: per uicos et plateas queram quem diligit anima mea. Quia in lectulo coarctata, quem diligo non possum inuenire, surgam;  et aggrediar ciuitatis amplitudinem circuire; surgam ab otio et diligentia contemplandi, et accingar ad studium et negotium operandi. Nec imitabor Dinam , ad uidendum foras mulieres non exibo, non comparabo uillam, ad negotia secularia, non rus ibo, sed munitam ciuitatem intra eius ambitum circuibo, auocandi et confortandi gratia ad cor Hierusalem introibo. Culpe non attribuam, non corpori, uel otio noctes meas, sed ad dicendum bene extollam in noctibus manus meas , et eum quem diligo queram per uicos diligentius et plateas, quem non possum in lectulo, si forte inuenire ualeam apud eas. Aliquando enim profectum quem in otio non sentimus, in loquendi negotio  largius inuenimus: et cum fratribus et proximis curam debitam impertimus, adest ille presentior cui per hoc officium obedimus. uicos arbitror illos dici, quos rectitudo fidei speique longanimis dirigit certitudo, plateas uero quos prouecte caritatis suauior excipit latitudo, per quos Sponsum uirgo se asserit quesituram, quia illis curam impartiens, huic se estimat placituram. Quia enim eam supra Sponsus inuitauerat ad surgendum, »surge, inquiens, propera, amica mea,« ut scilicet reuisas proximos ad docendum: uirgo parens monitis, assumptum paulisper otium intermittit, et surgere, et per uicos et plateas Sponsum querere se promittit. Eos quippe qui munite ciuitatis religioso ambitu continentur, qui intra septa Ecclesie ciues sanctorum et  Dei domesticos se fatentur reuisere et circuire, uirgo diligit digna cura, interuentu suo noxia queque remouens, exemplo conferens profutura. Per uicos autem et plateas in eadem ambulat ciuitate, cum rectos fide, spe longanimes, diffusos caritate iuuat et instruit, et ad melius satagit promouere, ut cui se probauit, mereatur amplius complacere. Sic enim ille et queritur a diligentibus et uult queri, et querentes suam ipsius, qui queritur, gratiam promereri. Sic per angustos et subtiles intelligentia, dilatatos scientia, sollicitudinem querentium exerceri, et cum ad inueniendum necdum satis proficiant, ad maius saltem meritum promoueri. Sic, inquam, per homines Ecclesie, tanquam per uicos et plateas ciuitatis, suam ille faciem uult requiri, sed eam inuisibilem  necdum per uisibiles inueniri, quia, etsi dando querendi gratiam, maius meritum uult acquiri; non uult tamen requirentes optatam requisite adhuc plenitudinem experiri. Cum ergo Isaias clamat: »Querite Dominum dum inueniri potest ,« non uidetur ut arbitror hoc sentire, quod quesitum hic querentes ad purum ualeant inuenire; sed potius qui student ad querendum uigilem diligentiam adhibere, possunt in presentiarum non meriti premium sed premii meritum obtinere. Qui ergo adhuc ex fide habent uiuere, spe futuri, Dominum Deum querunt, non statim eum, sed postmodum inuenturi; per noctes diem querunt, non statim eius presentia fruituri, nec ad plenum gaudium, donec dies illuxerit peruenturi. Per noctes enim etsi dignum in querendo  studium impertitur, non tamen lux, sed inueniendi lucem meritum inuenitur; et in presentia noctium tempus congruum est querendi, inuentoque merito restat premium obtinendi. Nam quis per noctes diem estimet inuenire, cum nisi noctes cesserint, recuset dies gratior aduenire; nichilque aliud noctium presentia quam solis absentia possit dici, et oriente sole constet fugam noctibus mox indici? Dum nox quidem presens est, sol orbem lucidum non emittit, tenebrisque manentibus ille suam uideri faciem non permittit, sed ad ortum properans, ut preconem luciferum antemittit, quo indice non presentem, sed uenturum citius se promittit. Ille autem lucifer ,  dum noctes adhuc presto sunt, a querentibus inuenitur, quo inuento, ipse noctium tenebre iam rarescunt, sed nonnisi orto sole penitus euanescunt. Dum per noctes igitur sol absens requiritur, nonnunquam lucifer se ostendit, qui solem ostendere presentibus adhuc noctibus non intendit, sed querentes instruit quo tendant, quo dirigant oculum inuenturi, ex qua parte scilicet sperent solis presentiam aduenturi. Quandiu enim mundum tenet, et opprimit nox profunda, et nostras miserorum urget conscientias fex immunda; quis nouit  unde habeat sol oriri, cum nullo preambulo nec ad illum uia ualeat inueniri? uerum cum is qui solem querit, precedentem luciferum intuetur, eo doctus prenuntio, quadam certitudine iam tenetur, quod  ab ipso qui prenuntiat longe solis presentia non habetur, sed quia nox interpolat, adhuc eius facies non uidetur. Querens itaque lumen per noctes, lumen inuenit, sed nocturnum, inuenturus hoc lumine lumen postea, sed diurnum; et dies iste proximus, sol uenturus qui suam presentiam uult differri, 197 ut ad illam certius ueniatur, uult luciferum anteferri. Hoc accipit qui petit, hoc inuenit qui querit, hec pulsanti ianua reseratur, querenti solem in premium, prius uia tanquam lucifer demonstratur; prius, inquam, ex gratia datur meritum laboranti, et sic tanquam ex merito datur imo dabitur sol in premium prestolanti. Neque enim ut meritum, statim et premium sponsus donat, etsi forte omnis homo uinum bonum ei quod est deterius anteponat  , sed uerus sol, qui solus super omnia diligi promeretur; et uideri quidem uult, et, nisi premisso lucifero, non uidetur. Ideo forte cum dixisset Euangelium: »Omnis qui petit accipit, et qui querit inuenit ,« dari signans meriti beneficium in presenti: ostendit quod restaret dandum aliud in sequenti: »Et pulsanti, ait, aperietur .« Qui petendo, ait, et querendo gaudet sibi precedens meritum impertiri, pulsando, hoc est instando gaudebit sibi postmodum ianuam aperiri, quia qui per noctes gratia cum merito tanquam lucifero promouetur, aperta solis regia plene lucis gloria perfruetur. Paulo supra cum diceret, petite, querite, pulsate, uerba subinferens singulis responsiua, nil in presenti contulit, sed protulit   promissiua: suspensos nos faciens utrum intra noctes, hoc est in hoc tempore, fierent completiua, an simul ad optatam eterni solis presentiam transitiua. »Petite, ait, et accipietis, querite et inuenietis; pulsate et aperietur uobis .« Sed ne diu sit dubium, nichil in noctibus nostro petentium desiderio non conferri, nichil eque donec dies illucescat et oriatur sol potius quam lucifer non differri, statim intulit: »Omnis enim qui petit accipit, et qui querit inuenit .« Hoc de presenti tempore. Non enim dicit, accipiet et inueniet, sed »Incipit et inuenit. Et pulsanti, ait, aperietur.« Hoc de uenturo sole. Non enim ait, »pulsanti« aperitur, sed »aperietur,« ut distinguat inter istud quod nobis obtinendum conceditur in presenti, et illud quod  promittitur concedendum multo melius in sequenti. Sic Iacob petenti et querenti non Liam in coniugium, sed Rachelem , morem seruans patrie Liam pater prius contulit quam Rachelem; in nuptiis priorem natu pretulit, non equalis quidem pulchritudinis, sed fecundam, promittens quia iuueni daretur introitus postmodum ad secundam. Similiter et uirgo, per noctes, per uicos et plateas querens quem pre cunctis nouerat speciosum, prius accipit, prius inuenit munus meriti fructuosum, sed quia non tam ad meritum quam ad premium, ad laborem quam ad requiem iam anhelat, nil inuenisse creditur, quandiu ille suam faciem non reuelat. Ideo iterat: Quesiui, etc.



CAPUT XXI.


Quesiui illum, et non inueni. Ecce nunc tertio uirgo eum quem diligit asserit se quesisse, et quesitum conqueritur necdum iuxta libitum inuenisse: eoque non inuento, non labore frangitur, a proposito non desperat, sed in spe inueniendi, et querendi studio perseuerat. Amantis est semel, et iterum, et multoties querere quod amatur, si mora interuenerit, ab eo non desistere quod speratur; et si dure afficitur, dum id quod requiritur, citius non occurrit, non tamen defeciscat, dilato nimis desiderio spes succurrit. Querit igitur uirgo eius quem diligit faciem intueri, et querenti nil sufficit, quandiu se perspicit a suo desiderio prohiberi, lectuloque non contenta , circuit ciuitatem, uicos perambulat, in medio platearum iam non refugit inueniri. Tantus eam urget amor, estus intemperans sic accendit, qui contemptor personarum, quid cui conueniat non attendit, qui cum semel exarserit, rationis iudicium iam non curat, et quos ardere fecerit, sue intemperantie configurat. Ea uirgo intemperie quo fortius eo delectabilius exardescens non timore nocturno reuocata, non publicum uirginibus inuidum expauescens: querit quem diligit, et semel querere non contenta, dum iterat, et huc illucque properat, ab occursantibus est inuenta.



CAPUT XXII.

Inuenerunt me uigiles qui custodiunt ciuitatem. Cum uagabunda circuit, et sollicita circumfertur,  dum cursitat et queritat, et quesiti presentia non offertur; illi, quibus commissa est cura uel custodia ciuitatis, qui super muros excubant uigili sollicitudine caritatis; adueniunt et inueniunt somno eam degeneri non torpere, amantes uigiliis, et amori sollicito uirginis adgaudere. Ad hoc enim sodales Sponsi angelica sublimes dignitate, mira fulti gratia et in sua stabiles sanctitate mittuntur in ministerium, et super nostra uigilant ciuitate, ut profectus amantium et uideant, et prompta foueant uoluntate. Inueniunt ergo isti et inuenta uirgine gratulantur, 198 amantem considerant, et amoris magnitudinem admirantur; et qui plurimos amatores longa retro serie nouerant commendari, uident nec inuident  sponsum nunc a uirgine plus amari. Recensentes quippe sursum uersus per ordinem ciues et domesticos illius ciuitatis, quibus amasse datum est gratie largitorem, auctorem ueritatis perpendunt in omnibus minorem diligendi gratiam exstitisse, gaudentque uirginem in amando nulli parem mortalium inuenisse. Et signanter non uigiles a uirgine, sed uirgo a uigilibus est inuenta, quia super ciuitatem ad hoc sollicitudo uigilum est intenta, ut querat diligentius quis defectum, quis profectum accipiat sanctitatis, et alteri condoleat et congaudeat affectuose beneuolentia caritatis. uirgo uero, sicut non homines, sic nec angelos requirebat; sed Dominum angelorum inuenire summo desiderio satagebat; et ideo si quos forte sibi obuiam percipit aduenire,  inueniri se ab illis quam illos perhibet inuenire. Quam inuentam inuentores cum uellent forsitan conuenire, sciscitari unde, quo tenderet, quidue intenderet inuenire; hec oblita sexus feminei, locuturos festinat preuenire, et amoris impatiens suum illis desiderium aperire



CAPUT XXIII.

Num quem diligit anima mea uidistis? Debuerat uirgo modestior in silentio sustinere, dum priores loquerentur, quos dignitatis gradum ampliorem nouerat obtinere, donec angeli occurrentes apponerent feminam premonere, eisque primum loquentibus illa sic admonita respondere. Ceterum uti modo uel moderamine immoderatior amor nescit, non sexum, non ordinem, non pretergredi terminos pertimescit;  omnium iura legum quodam mentis fastu uidetur obliuisci, iustum putans eius quem diligit solius incessabiliter reminisci: »Domine, inquit, memorabor iustitie tue solius .« Eum itaque solum indeclinabili tenens memoria, gratia cuius immeritos, et meritos amat iustitia, cum ad custodiam ciuitatis sentit angelos presto esse, monere imperfectos, perfectioribus non deesse; eorum presentiam non sibi estimat satis esse, donec illum inuenerit, quem longe super angelos credit esse. Hoc propter ab eisdem qui super curam ciuium uigilant studiose, conueniri non sustinens eos potius conuenit curiose; et amor igne fortior sub fauilla cineris nesciens contineri, flammescit euidentius et a circumstantibus uult uideri. Cumque tardior ad silendum, ad loquendum  promptior habeatur, illum solum in ore uentilat, nec de altero uerbosatur, illum, inquam, quem diligit, quem dilectum querit ardentius inuenire, et cum nondum inueniat, noua saltem de illo curiosius uult audire. uos, ait, quibus datum est patris semper faciem intueri, quos ab intuendo constat non culpa, non carne, non quamuis molestia prohiberi; eum quem diligo, quem inuenire desidero, non uidistis, in Patre Deo Deum eque Filium num uidistis? Num uobis sodalibus ea felicitas est collata, que mihi desponsate lege graui eatenus est negata, ut scilicet perspicaci oculo Sponsum meum in sua gloria possitis intueri, qui meo matris et Sponse necdum sustinet se uideri? Illum, queso, apud quem tam felicem gratiam inuenistis, si placet, si uidetur congruum,  dicite si uidistis; mihique estuanti, uel eum in quem prospicere concupiscitis, demonstrate, uel saltem uestram ipsorum uisionem uerbo consolatorio nuntiate. Erit enim mihi non mediocre solatium, si eum nuntiaueritis uos uidisse, cuius uidendi gratiam necdum mereor inuenisse, quia non sum que doleam felices quosuis alios preuenisse, quo me longe tardiorem nondum gaudeo peruenisse. Dicite, inquam, si uidistis, imo quia uidistis, laudabiliter nuntiate, quod de illo plenius persensistis doctrina salutifera commendate; quia dignum arbitror uobis docentibus aurem dari, qui faciem illius meruistis  contemplari. uos quidem faucibus non esurie laborantibus, sed beatis, indefesse desiderantibus,  pulso tamen longe fastidio, satiatis, in illius regno, panem uiuum, incorruptibilem alimoniam manducatis; cuius refecti adipe omnem prorsus molestiam ignoratis . Qui, etsi nobis in terra laborantibus, consolandi gratia, nunc adestis, mense tamen et conuiuio semper illius interestis; et cum per importunas noctes esuries urgeat nos ieiuna, in atriis illius Domini uobis datur plena refectio, dies una.

Ad requisita uirginis non inducuntur angeli respondere, forte quia respondendi moram uirgo noluit sustinere, cuius animum estuantem omnis dilatio iam molestat, et ob hoc, quid impatiens more fecerit, manifestat.



199 CAPUT XXIu.


Paululum cum pertransissem eos, inueni quem diligit anima mea. Sentit eum quem diligit non esse aliquem angelorum, nec ostendi posse ab angelo manentem longe super excellentiam angelorum, certum habens Sponsum et filium, suam Dei faciem sic uelare, ut non eam uideat nisi cui uoluerit idem filius reuelare. In his ergo nolens uirgo diutius immorari, neque responsa horum auditu sollicito prestolari; ad querendum Sponsum festinat citius pertransire, quem non nisi pertransiens, poterat inuenire. uel forte, ut predictum est, de Sponso uigiles requisiti, ignorantia non torpentes ad respondendum promptius, expediti; non tacent in sua illum gloria se uidisse,  ne uideantur requirentis affectibus uel profectibus inuidisse. Docent ergo uirginem, quia non apud ipsos is quem diligit sit uidendus, sed longe ultra diligenti uigilantia requirendus, et transitus requirenti  faciendus, quo facto dilectus diligenti iuxta suum ostendentis placitum ostendendus. uirgo, aiunt, et uidentes eum quem diligis, gratulamur, et quod uidimus et audiuimus hoc testamur; et  non stare, non herere, sed potius transire te oportet. Perspiciens mutabilem esse naturam totius creature, habentis quidem initium etsi finem non similiter habiture, transi et inuenies alterius et dissimilis hunc nature, quam nescit immutatio uel uicissitudinis obumbratio successure.  Hec, uel his similia uigiles forte uirgini responderunt, eique inuentionem eius quem sic diligit, spoponderunt; sed uirgo festinantior non illorum dicta per ordinem replicauit, sed quid fecerit ipsa, compendiosius explicauit: Cum pertransissem, inquit, eos, inueni quem diligit anima mea. Eorum, ait, a quibus cum dilectum quererem sum inuenta, uerbis consolatoriis aliquandiu sum detenta; sed ardens inexplebiliter, tali solatio non contenta, ad id quod ultra est, habenis laxioribus sum extenta. uidens quippe angelos meum mihi desideriam non supplere, custodes ciuitatis efficacem supplendi gratiam non habere, transiui considerans utrum cherubin et seraphim, et spiritus excellentie dignioris conferrent  estuanti donum sufficientie plenioris. Sicut enim sunt angeli qui, missi in ministerium salutis, heredibus administrant, sic forte alii digniores, qui cum non mittantur a Domino, sed assistant; quanto istis inferioribus et ministrantibus sunt prelati, tanto illi, cui gaudent incessanter assistere, sunt substrati. Transiui ergo angelos, cum ascendi ad illos spiritus digniores. Pertransiui, cum attendi neutros mei posse fieri desiderii suppletores; cum intellexi esse apud angelos non solum inualidum ordinem, sed naturam, meoque desiderio nullam sufficere penitus creaturam. Transiui, cum attendi uigiles, siue angelos, factos esse. Pertransiui considerans non a seipsis, sed ab alio factos esse; et eum qui fecerat, horum esse, et omnium sic auctorem, ut suis prorsus ipse,  non seipsum, non quemuis alium habeat creatorem. Transiui, cum mihi ueraciter datum est istud nosse, factos scilicet angelos, sine ipso, qui fecit, penitus nichil posse. Pertransiui, considerans eum qui factor est, posse omnia per seipsum, qui mihi ad omnia solus sufficit dans seipsum. Sic autem uel transire uigiles uel eos potius pertransire, quid est nisi eum quem anima mea diligit inuenire; qui nisi transita creatura non potest plenius inueniri, quod non nisi pertransiens digne preualet experiri? Sic igitur pertransiens uigiles, eum quem diligo sic inueni, ad eius qui non factus sed factor est, excellentiam sic perueni; inueni Creatorem super omnem creaturam longius preeminere, et ideo preter ipsum, quidquam diligi non debere. Cum uero dicat uirgo  se illum quem diligit inuenisse, quid est quod premittit sese paululum uigiles pertransisse; cum non paululum, sed plurimum transisse omnia uideatur, que illum inuenisse , gratulatur? Sed quia dum tenetur lege mortalium, carnis uinculo grauioris, quantumcunque proficiat estu desiderii purioris, non tamen Sponsum inuenit, nisi oculo tantum fidei uel amoris, recte dicit paululum, respectu gratie plenioris. Que, etsi studio et gratia suum mundat et prouehit intellectum, prouectuque mirabili supergrediens angelos, peruenit ad dilectum: tamen quia hec peruentio, dum hic uiuitur, habet aliquid imperfectum, paruo quasi transitu putat oculus fidei se transuectum. Magnus uero posset huius transitus recte dici, si sibi iam perpenderet  nullo carnis onere contradici; si non fide, sed re, non spe, sed specie plurimum exsultaret, si Sponsi facie frueretur, et fruentem nulla perturbatio reuocaret. Magnus esset transitus, si uideret se mortalitate ingenita spoliari, superuestitam gloria digne super angelos exaltari; in throno Sponsi regio iure non iniurio consedere, Sponsam matrem filio singulari quodam priuilegio coherere. Interim uero dum 200 huiusmodi aut res aut species non donatur, fide et spe ipsum quem diligit amplexatur; et propter quem inueniendum dicit se uigiles paululum pertransisse, inuentum asserit nexu firmissimo tenuisse.



CAPUT XXu.

Tenui eum, nec dimittam donec introducam eum  in domum matris mee, et in cubiculum genitricis mee. Sponsum uirgo, ut ante dictum est, iterato proposito requisiuit, nec inuenit requisitum, donec interpositos uigiles pertransiuit; quia quandiu inter querentem et quesitum uidetur quisquam alius interponi, requisitus non satis sustinet requirentis desiderio se exponi. Cum ergo illa uigiles linceo uisa est oculo preterire, gauisa est quem querebat perspicacius reperire; quantum duntaxat uiuenti datur homini preualere, imo preualendi gratiam supra reliquos ista meruit homines obtinere. Inuenit uirgo, quia ille ab homine uiuente ad purum non poterat inueniri, non uideri inuisibilis, insensibilis non sentiri; et quo subtilius contemplando illum  esse incomprehensibilem deprehendit, eo ama fortius, et amare preter illum quidpiam non intendit. Sic illum quem non pede inuestigandum iudicat, sed affectu, inuestigatum non oculo, sed acuto reperit intellectu: non gumphis, non glutino, non tenet uinculo, sed amore, non nectura ferrea, sed complexu alligat fortiore. Tenet, inquam, et alligat, et manus tenendi auidas non remittit, non amorem, non affectum, non intensum proficiendi studium intermittit; diu desideratum ad secreti cordis cubiculum intromittit, intromissi gaudet presentia, presentem ultra recedere non dimittit. Illum quidem inueniuntur nonnulli aliquoties tenuisse, et ad suam uoluntatem quibusdam nexibus attraxisse; sed intra eorum uidetur retinacula sic admitti, ut tanquam  more impatiens tandem postulet se dimitti. »Cerno, inquit ad Moysen, quod populus iste dure ceruicis sit: dimitte me ut irascatur furor meus contra eos et deleam eos .« Iustus Dominus cuius uidet et approbat oculus equitatem, populi duritiam exsecratus, et peruersam idololatrie prauitatem; contra eumdem populum disponit grauiter succensere; indignari peccantibus, et in eos uindictam celerem exercere. uult furorem suum aduersus idololatras durius effrenare, sed obsistit Moyses, et furentem nititur refrenare ; tenet quem diligit et intelligit nonnunquam precibus diligentium obedire, compescit irascentem, nec permittit iuxta propositum contra noxios deseuire: »Aut dimitte eis, inquit, hanc noxam, aut si non facis, dele me  de libro tuo quem scripsisti .« Non nostro Deus more sepius stylum uertit, notas semel exaratas, tanquam ductus penitentia, non euertit; quem ascriptum eternis ciuibus saluare sua gratia iam decreuit, non abrasit postmodum et de libro uiuentium non deleuit. Rogans ergo Moyses aut de libro quem Deus iam scripserat se deleri, aut ipsum Deum remissa noxa populo misereri; per id quod diuine equitati nouit nullo modo conuenire, eam ad hoc prouocat quod estimat conuenientius expedire; tenetque firmius et quasi alligat uel inuitam, ne concepti furoris incontinens manus exerat ad uindictam. Que uero sic tenetur ad uindictam, ut uidetur, ideo uult dimitti, quia nichil impunitum  illius iustitia uult remitti; et tam grande piaculum iusta morte omnium putat Moyses ultum iri, si manus ultoria lenito uultu misericordie non se sustinet preueniri. Ne igitur in illos sic deseuiat, ut omnes penitus deleantur, non suis ipsorum, sed Moysi meritis adiuuantur; qui rogantem se dimitti non uult Dominum exaudire, sed firmius alligatum suis cogit precibus misericorditer obedire. Longe ante, cum Iacob legitur uir luctari, qui nunc uir, nunc angelus, nunc inuenitur etiam Dominus appellari; qui attendens colluctatorem suum non posse facile superari: »Dimitte me, ait, iam enim ascendit aurora .« At ille: »Non dimittam, inquit, te, nisi benedixeris mihi .« Deum, cum quo Iacob ualide colluctatur non uult dimittere nisi  pretio redimatur, nisi uictus uictori benedictionis gratiam largiatur, sine qua, uictor ipse nulla uictoria gratulatur. »Et benedixit, inquit, eum in eodem loco .« Ut dimitti mereatur, munus porrigit postulatum, suumque dimissorem reddit gratia Dominus cumulatum; et sic tandem accepta quam postulauerat libertate, dimittitur, et dimittens optati gaudet muneris nouitate. uirgo uero non iam datis gaudet muneribus, sed datore, non aliud uult beneficium, quam illius frui presentia largiore; tenere quem diligit, ab eiusdem complexibus non abduci, ad dimittendum illum quouis pretio non induci. Nolo, inquit, eius quem teneo, mihi gratia sic accedat, ut accepto munere dator muneris iam recedat; sic dilecte dilecti benedictio presentetur,  ut ipse quem diligo cum benedixerit absentetur. Sua enim diligo non nisi propter ipsum, et quecunque dederit mihi non sufficiunt preter 201 ipsum; imo, si amanti negatis, ceteris det seipsum, eo contenta solo in pace dormiam in idipsum. Nec soli mihi eum, de quo sermo est, teneo uel tenebo, sed ut ipsum et ceteri mecum teneant prouidebo; nec enim morbo auaritie aliorum utilitatibus inuidebo, sed quo magis proficiam, eo magis ceteris proficientibus adgaudebo. Tenebo igitur quem teneo nec dimittam, donec cum in domum matris mee, imo et in cubiculum intromittam; ut bonum quod prius et amplius filia meruit iam sentire, consequenter genitrix sese gaudeat inuenire. Mater siue genitrix huius uirginis Iudea est, que prius carne  genitam unius dolore parientis; ad unius Dei cultum legalibus postmodum genuit sacramentis. Ideo forte mater et genitrix pariter appellatur, ut repetito nomine duplex genitura signari uideatur; cui gignenti genita beneficium reddere se promittit. Reddit autem, cum dilectum in illius domum uel cubiculum intromittit. Domus Iudee fides est, qua Patrem et Filium, et amborum Spiritum Deum nouit, qua fide ab infidelium meritis et consortio se remouit; delitescens et quiescens sub huius umbra tegminis ut secura, solis estus importunos et turbinem siue pluuiam non sensura. Cuiusmodi tectorio gentium infidelitas non munitur, non umbra, non culmine, non fidei tegulis operitur; sed in campis siue sub  diuo libera tanquam onager inuenitur, nescit domum, plaudi non sustinet, pariete uel maceria non sepitur. Cum ergo intemperies, cum nix, grando, glacies, spiritus procellarum, cum denique superuenit potestas aliqua tenebrarum; quam uagam et deopertam inuenit, statim rapere gratulatur; et illa instar palee nullo fixa pondere uentilatur. Iudea uero clausa domo, uelut castri robore premunita, excelso gaudens culmine, et quibusdam propugnaculis insignita; minas graues eris forti repulsorio longius alienat, et in absconso fidei, reclinato capite conscientiam iam serenat. Cum enim ruunt uenti, celum intonat, er seuit, qui seuire minaciter, nimisque tenaciter in nostris partibus consueuit, nichil putat serenius quam tegi constantius fidei munimento,  si tamen munimentum innitatur stabili fundamento. Architectus quippe lignorum et lapidum congeriem colligens in structura, si digne sollicitus siue timidus fuerit de iactura, in profundum fodiens petram satagit inuenire, supra quam edificium firmo gradu ualeat stabilire. Alioquin ipsa domus columnis euectioribus sublimata, miroque labore et opere in oculis intuentium consummata, quo maior et operosior fuerit, tamen quia petre non innititur firmiori, eo illisione fluminum uentorumque impulsu ruine subiacet grauiori. Ut ergo Iudee domus, id est fides dignum capiat firmamentum, uirgo matri prouidens spondet se inducere fundamentum; illam scilicet petram, que Christus est, introducere se promittit, que firmitate sui edificium superpositum ruere  non permittit. Deus quidem, ut legistis, ab antiquo notus fuerat in Iudea , extensum cuius calceum necdum nouerat Idumea, quia illis in diebus qualemcunque sui notitiam credentium cordibus impertiuit, sed in eorum oculis carne se uisibili personaliter non uestiuit. uerum cum noua gratia, cum temporis adfuit plenitudo, cum infirmis condescendens, infirmari Dei uoluit fortitudo: uirgo fecunda spiritu, Deum peperit incarnatum, et inuisibilem deitate ad homines protulit calceatum. Que pro certo intelligens non uenturos esse deinceps ad salutem, nisi eos qui crederent Christum Dei sapientiam et uirtutem: Christum, inquam, ante luciferum ex utero genitum Dei Patris, in fine uero  temporum factum hominem ex utero sue matris, curauit summopere, ut hec rei notitia Iudee conferretur, et hoc uelut fundamento edificium fidei firmaretur. Hunc igitur uirgo tenens, spondet quia manus auidas non laxabit, donec eum genti sue tenendum firmius intimabit; donec eum recens natum pastoribus credulis presentabit, et postmodum grandescentem apostolis tardioribus commendabit. In his quippe Iudeorum fides Marie uerbis et meritis eruditur, ne deserta domus ruat, huius ope et opere subfulcitur, ea pariente et partum uerius exponente, Christum Iudea suscipit et honorat, hominem Deum credit, creditum diligit et adorat. Hoc est forte quod huius uirginis signat promissio, cum non solum domus, sed et cubiculi grata fit  mentio, quia scilicet Iudea in apostolis et in Christum credere, et ipsum diligere se gaudebit, uirginisque interuentu, duplex hoc beneficium obtinebit. Domus tanquam latior multos indiscrete suscipit confluentes, remotum uero cubiculum solos secretius admittit diligentes; et ideo domus fidem indicat quam communem esse cernimus plurimorum, cubiculum uero dilectionem quam nostis esse propriam electorum. Non sufficit ergo uirgini quod Iudee sic Christum predicat ut credatur, sed curat summopere, ut ab ea pariter diligatur, dum illum asserit et Deum de Deo natum ante secula sine matre, et ex se recens factum ueraciter hominem sine patre. Ad quod et credendum, et diligendum cum suis tam monitis quam meritis illam ducit, Christum  in illius domum et cubiculum introducit; nec cessat a studio, donec suum pauperis desiderium uideat exaudiri, et dilectum gaudeat in secreto diligentium inueniri. Quo inuento non inuidet, tanquam emula non tabescit, sed respirat a 202 labore, ab egritudine conualescit; dum caritate flagrans bonis proficientium hilarescit, et in eo uelut accubitu, hilari conscientia requiescit, cuius fauens quieti, Sponsus ait: Adiuro uos, etc.



CAPUT XXuI.

Adiuro uos, filie Hierusalem, per capreas, ceruosque camporum, ne suscitetis neque euigilare faciatis dilectam, donec ipsa uelit. Monet Sponsus apostolos, et eos qui uidentur ex Iudea pariter credidisse, uerbo et cura uirginis Christum in secreto fidei  suscepisse; monet, inquam, ne susceptam semel gratiam paruipendant, et contemptu presentium ad priora, uel forte peiora prioribus se extendant. Si enim fides horum, si dilectio grauius sit concussa, obstrepent somno, uirginis aure durius repercussa; et a quietis gaudio quod ex eorum uirgo uoluit moribus adipisci, inuita compelletur ad molestias expergisci. Monet igitur Sponsus ne inter apostolos Iude proditio dure tonet, ne doctrina Nicolai discordans a ceteris male sonet, ne audito sermone mystico multi ex discipulis scandalo feriantur, et abeuntes retro iam non cum illo rupto dure proposito gradiantur. Nec solum ii apostate, uel quisquis similium Christo ueraciter non adhesit, sed et metus  electorum non mediocriter uirginis aures lesit; Petri negatio, nudatio Ioannis, fuga omnium grauiter strepuerunt, et quiescentem uirginem suscitari ad uigilias cegerunt. Sponsus ergo tenere sollicitus uirginis quam dilexit, eos monet, quos turbari metu persequentium intellexit; ut a forma et doctrina, quam eis uirgo dederat, non fatiscant, uel fatiscentes forte citius resipiscant. Filie, inquit, Hierusalem, non est conueniens ut uelitis, quod necdum illam uelle, que uos premonet, inuenitis, nec est uobis liberum noxium siue indecens quidquam uelle, donec et illa uelit, quam constat penitus  nunquam uelle, apostoli quidem contra uetitum deserente gratia uoluerunt, cum occurrenti culpe ad unguem non resistere ualuerunt; illa uero nil tale uoluit que digne ualuit culpis occurrentibus refragari, et ob hoc inuenta est non suo, sed suorum strepitu a quiete placita suscitari. Postmodum tamen recte huius memores adiurantis, uisitati plenius presentia spiritus roborantis; secreto morum et meritorum quasi cubiculo uenustantur, quo Sponsum introduci ope et opere uirginis gratulantur. Eo autem introducto ipsa quoque uirgo non mediocriter hilarescit, somnoque preoptato in illorum moribus requiescit; a quo et suscitari Sponsi diligentia prohibetur, ne affligatur pena, cuius culpe conscia non habetur. Supra igitur cum eisdem uerbis  filias Hierusalem Sponsus uoluit adiurare, ut Sponsam quiescentem inter amplexus Sponsi non presumerent suscitare; in suis uel de suis gaudere uirgo profectibus indicatur, quos sibi acquisisse, gratia et meritis predicatur. Hic uero cum iterari eadem adiuratio reperitur, de aliorum uirgo meritis gaudere comperitur, quorum sollicitudo Sponsi diligentia conuenitur, ne repellant gratiam, que tam grata desiderio uirginis inuenitur. Illic inter amplexus Sponsi grata uirgo requie delectatur, hic Sponsum quiescere in proximorum cubiculo gratulatur; illic in suis, hic in proximorum profectibus obdormiscit, et in utroque somno Sponsum tenens in eius atria concupiscit. Quia uero illic idem utcunque uersiculus explanatur, non duxi necessarium ut  hic eadem explanatio repetatur; ne, si quod ante dictum est, dicatur iterum in presenti, superflua repetitio fastidium ingerat audienti. Sicut ergo illic secundus liber huius operis sumpsit finem, ubi super leuam Sponsi uirgo fecit quietis gratia se reclinem, ita et hic dignum extimo presenti libro calcem siue terminum superduci, ubi Sponsa gaudet Sponsum in matris domum uel cubiculum introduci, ut ubi datur Sponsa delicatis profectibus soporari, ibi stylus noster silentio tanquam somno gaudeat reparari.



LIBER QUARTUS.



CAPUT PRIMUM.


Que est ista que ascendit per desertum sicut uirgula fumi ex aromatibus myrrhe et thuris et uniuersi pulueris pigmentarii? Hucusque in hoc dramate dilectus et uirgo ad inuicem uel de inuicem sunt locuti, et quod fuit amoris et gratie, sermone uicario prosecuti; nec alii quilibet ad loquendum 203 uidentur introducti quamuis ad audiendum adolescentule uel sodales pariter sint adducti. Nunc uero quibus dederat locum et gratiam audiendi, ampliori Sponsus beneficio sodalibus spatium  dat loquendi ut eis iucundius efficiatur epithalamium nuptiale, cum in eo et ipsi pariter uelut symbolum dederint sociale. Sodales igitur, id est angeli qui Sponso assistere in huiusmodi nuptiis perhibentur, qui et si hominibus administrant, non tamen ab eius facie prohibentur, attendentes quo affectu Sponsus erga uirginem teneatur, qua gratia, quo merito supra omnes uirgo mulieres prouehatur, herent, stupent neque digne sufficiunt admirari, nec inueniunt quibus eam laudibus possint congrue uenerari. Illos quidem affectuosa deuotio commonet ut quid dicant,  consideratio mirande magnitudinis reuocat ne quid dicant, parum enim sibi uidetur et insufficiens quidquid dicant, dignos tamen se putant argui, si penitus nichil dicant. Mira quidem dicendi  copia inopes illos facit, et nimirum inopia grandi nequaquam desiderio satisfacit; dicunt tamen ut in nobis affectum susciten audiendi, nobisque auditoribus qualemcunque fiduciam dant dicendi. Neque enim quisquam nostrum dicere tante laudes uirginis attentaret, si angelorum excellentia uelut sibi non satis conscia penitus refutaret; sed eorum qui sunt administratorii spiritus forma et sollicitudine commonemur, ut pro posse qualicunque et nos uirginem laudibus ueneremur. Nam et ipsi ut eis possibilitas suppetit, non ut dignitas uirginis expetit, hoc  ipsum agere se ostendunt, qui necdum satis quanta sint merita uirginis deprehendunt, et ideo ad unguem ea exprimere uerbis siue laudibus non intendunt, sed mirantur, mirantes sciscitantur, que sit illa quam mirabilem sic attendunt. Que est, inquiunt, ista? Reuoluimus, aiunt, mulierum seriem presentium uel precedentium ab antiquo, ex quo Eua que primum facta est consensum prebuit inimico, quarum multis diuersorum dona carismatum sunt indulta; interne mentis species tam gratie quam industrie manibus et exculta nullam harum huic similem possumus inuenire, sed hec omnes inuenitur ineffabili gratia preuenire. Que est igitur ista cui soli datur excellentia specialis ut mulier nulla prior, nulla ei posterior sit equalis, ut nostro etiam uideatur iam  patrocinio non egere, imo ut hominibus ita et angelis non natura, sed gratia preeminere? Que est ista que deflexo poplite instar delicate mulieris non incedit, sed robusto et indefesso gradu uiriliter ambulat et procedit: arduum agit iter femineis passibus inexpertum, et apprehensa scala quam uix uidere Iacob promeruit ascendit fortiter per desertum? Desertum ut uideo uia est et conuersatio singularis, quam nescit multitudo neque terit ungula popularis, que luto non tangitur, non respergitur puluere platearum, quam culpa non attaminat, non operit queuis superfluitas palearum. Iacob cum caput eius lapis suppositus uisus est sustinere, somno sopitus mystico huiusmodi scalam meruit uix  uidere , que, ut illi uisum est, humano more uiuentibus interdicta, solis angelis ascendentibus et descendentibus est relicta. Descendunt quippe angeli fauorabili gaudio profectibus uirginis occurrentes. Ascendunt uero, proficientem festiuis laudibus preccurrentes: eum qui scale innititur festinantes Dominum conuenire, sciscitantes que est ista, que angelos natura potiores festinat meritis preuenire. Que est ista, inquiunt, cui uirginalis fecunditas uel fecunda uirginitas est concessa, cunctis retro seculis tam angelis quam hominibus inaccessa; que uiuens in corpore mortis necessitatibus obuoluto, uitam uitiis obnoxiam cursu peragit impolluto?  Ascendit enim sicut uirgula fumi, que cum subtilis et gracilis ab inferioribus oriatur, attollens se in auras tenues et ipsa tenuatur; sic in altum proficiens ut secreto nubium se committat, et uelut se exinaniens oculos intuentium non admittat. uirgo nimirum quamuis de terrenis parentibus procreata, terrenis tamen abrasis fecibus discipline studio tenuata; ad tantam meritorum altitudinem supra homines est progressa, ut recte asseratur capacitatem admirantium supergressa. Que sic proficiens longe lateque suauissimum dat odorem, doctrinam iustitie, discipline formulam gratiorem: largitur suffragia, gaudet beneuolentiam exhibere, que digne considerantibus tanquam aromata uidentur redolere. Ideo forte fumus, cuius uirgule uirgo proficiens eomparatur,  non de abyssi puteo, sed ex aromatibus prodire memoratur: ad quorum confectionem specierum multiplicitas est collecta, et ex myrrha et thure ex uniuerso pigmentarii puluere sunt confecta, Myrrha mirabilem mortuorum corporibus dat medelam, et ui quadam naturali a carnibus fluxis et mollibus remouet corruptelam: thus igne concrematum Deo in sacrificiis allegatur, et odore fumifico deuotio sacrificantium commendatur. Myrrha ergo, ut uidetur, similis est uirtuti, qua uirgo corpus suum digne subiicit seruituti ut ieiuniis, uigiliis, munditiis, uitiosa corruptio longe fiat, et restrictis nature legibus nichil in eo molle, nichil fluidum putrefiat. Thure uero humilis deuotio uel deuota humilitas uirginis figuratur, que cum in thuribulo mentis, 204 igne  sancti Spiritus concrematur; liquefacta in amorem, uelut fumus dirigitur ad superna, imo instar uirgule restringens se in angustum festinat intentius ad eterna. Puluere autem pigmentarii cuius uelut congeries superadditur uniuersa, uirtutum reliquarum uniuersitas est expressa: quam ille pigmentarius a quo salus medicinalis omnium est inuenta, exquisite congerens et prudenter conterens redigit in pigmenta. Ex quibus omnibus salutari congruentibus medicine, congestis et attritis in corde uirginis tanquam in mortariolo discipliue; in conspectu pigmentarii fumus dirigitur, odor spirat, ad quod digne admirandum sodalium consideratio uix aspirat. Que est ergo ista apud quam uelut spicarum multiplicitas in  manipulum se redegit, imo uniuersitas specierum in eius mortariolo se cegit cuius merita examinatione subtilissima instar pulueris atteruntur; et coram pigmentario sicut fumus, imo fumi uirgula ascensu mirifico deferuntur? A quibus delatis et oblatis idem pigmentarius non declinat, sed in ipsa offerente uelut in lectulo grata beneuolentia se reclinat; eumdemque lectulum uallo fortitudinis circumcludit, per quod ab illo longius quidquid indecens, quidquid noxium est excludit. De quo sodales subiungunt: En lectulum, etc.



CAPUT II.

En lectulum Salomonis sexaginta fortes ambiunt  ex fortissimis Isrel. Quem pigmentarium dixeram, eum Salomonem uidentur nominare; qui auctor et amator pacis lectulum sibi uoluit preparare in quo a conturbatione hominum absconditus caput suum quietis gratia reclinaret, et se non solum nomine, sed et re pacificum ueraciter demonstraret. Lectulum autem eius, ipsam uirginem estimo posse dici, que amoris gratia inuenitur Salomonis obsequio sic addici ut in se quempiam alienum, quietem capere non permittat, et intra mentis anguste continentiam, hostem subdolum uel ad modicum non admittat, quod propter et ipsa non lectus, sed lectulus meruit appellari, ut hoc diminutiuo quedam uideatur ipsius angustia designari, que ad capiendum pariter alterum non extenta, soli sponso placere nititur, solo  quem legitime diligit est contenta. Cui digne congruit illud uaticinium Isaie, et diuersis prolate temporibus sibi conueniunt prophetie: ostendentes cuiuis diligenti quamdam mentis angustiam conuenire, amantem, plurimos non amplecti, duobus dominis non seruire. »Coangustatum est, inquit, stratum, ut alter decidat: et pallium breue utrumque operire non potest « Stratum profecto mentis commendabiliter angustatur, cum patere et placere nonnisi legitimo meditatur, cum in se mansionem, locum, spatium alteri non consedit, cum cadere alter compellitur, uel forte longe territus non accedit. Denique pallium uerecundie uirginalis quod non texit dissolutio, superfluitas non orditur, circa legitimum se coarctat, alter eo nullatenus operitur,  nec communem accipit Sponsus cum adultero portionem, nec illum secum patitur sub eodem pallio facere mansionem. Unde illam que non arctauit lectulum neque pallium breuiauit, sed inuitato adultero male omnia dilatauit; ipse sponsus per eumdem Isaiam inuenitur grauius accusare, et tam adultere quam adulteri indignum consortium recusare. »Dilatasti, ait, cubile tuum, suscepisti adulterum « uirgo autem cubili coarctato cuiusuis adulteri maculam non admisit, breuiato pallio quemquam operiri subdolum non permisit, sed ab angusta mentis requie quidquid ei contrarium est, remouit, et sponso fidem seruans, totam illi singulariter se deuouit. Hanc igitur que studio cum  gratia sese lectulum uoluit et potuit exhibere, ut hostes et emuli necessario cogantur abhorrere; Salomon pacis amans, preliorum nichilominus habens curam, armato munit milite, fortique munimine dat securam. Que nimirum non muris, non turribus, non propugnaculis materialibus circumcincta, sed quibusdam fortibus mysteriali numero sexaginta, manet intrepida sub manu prouida predicti Salomonis, dum illi custodes conferunt, et hostes nichil inferunt noxie lesionis. Custodes uero qui non nisi fortes merentur appellari, uirtutes sunt spiritales, quibus constat uirginem roborari, que illi ex una tantum parte sine altera non assistunt, se prudenter  disposite ordinato ambitu circumsistunt. Quarum perfectio in numero sexagenario figuratur, qui ex senario et denario multiplicatis per inuicem consummatur quorum senarius perfectionem indicat operum uel laborum, denarius uero perfectam consequentiam premiorum. Quia enim sex diebus opera sua Deus creator omnium adimpleuit, qui, sicut nostis scriptum, ab operibus que patrarat, die septimo requieuit , recte per senarium operandi perfectio designatur, in qua plenius obtinenda toto dierum spatio laboratur. Sunt qui uolunt senarium non debere perfectum ideo iudicari, quia in eo sua Deus uoluit opera consummari, sed ob hoc 205 sex diebus primordialia quondam opera facta esse, quia perfectum Deus hunc primum numerum  nouit esse, ut ex perfectione numeri sua Deus opera commendaret, et perfecto completa numero, perfecta nichilominus demonstraret. Per denarium autem ideo perfectio premii recte dicitur designari, quia ipsum paterfamilias laborantibus in uinea iubet dari; et quisquis iniuncto labore intuitu obedientie fideliter est detentus, hoc subiuncto numero in fine temporis est contentus. Senarius igitur decies uel denarius sexies ducitur, et fiunt sexaginta, cum uirgo et labore diurni ponderis, et spe certa futuri muneris fortiter est precincta, cum perfectis operibus dare gaudet operam in presenti, et omnino nichil timet, nichil dubitat de sequenti. Quare autem uel senarius uel denarius secundum arithmeticos perfectus debeat iudicari, qua etiam perfectione sexagenarius  inueniatur commendari, quia in Responsione de Obedientia  aggressus sum plenius expedire, hic breuitatis gratia silentio uolui preterire. Illi quippe senarium nondum uidentur plenius obtinere, qui operantes magna, maiora nequeunt adimplere, qui si forte in cauendis nequam operibus satis prouide circumspecti, in uerbo tamen adhuc minus debito sunt perfecti. »Qui non peccat, inquit, in uerbo, hic perfectus est uir .« Nonnulli etiam, etsi custodiunt uias suas ut in lingua labili non delinquant, tenentes iam senarium, tamen nondum satis ad denarium appropinquant, quia, etsi sperant se recepturos premium pro labore, nondum tamen plene sciunt utrum odio digni sint an amore.  Horum omnium merita et profectus, ut ita dixerim, defectiuos  uirgo sancta pretergredi imo longe supergredi tam gratia quam meritis inuenitur, et nobiscum adhuc degens, sexagenario mystico sic ambitur, ut eam et perfectam obseruantia reddat operum et laborum, et securam faciat certa prorsus exspectatio futurorum. Et pulchre ipsi qui ambiunt, fortes ex fortissimis Isrel merentur appellari, quia inter omnes uirtutes quarum merita Deum appetunt contemplari: fortes illas esse constat et precipua fortitudine commendari, quibus uirgo et ambitur, et ambita diligit conseruari.



CAPUT III.


Omnes tenentes gladios et ad bella doctissimi. Quanta isti uirginem ambiant fortitudine, quanta cura, sicut mysticus numerus, sic ostendit etiam armatura, ne si ad muniendum illam ueniant uel conueniant non armati, quanto numerosiores, tanto reprehensibiliores iusto iudicio sint cassati. Tenet ergo unusquisque et exerit gladium bis acutum, ut si quis forte predo transire affectauerit institutum: repercussa protinus eius presumptio penitus euanescat, uel magis uiso gladio longe resiliens expauescat. Gladius hic non ferreus quo feriuntur sensibiliter nequam rei, sed gladius est spiritus, quem esse Apostolus asserit uerbum Dei, quia sermo Dei uiuus et efficax et penetrabilior omni gladio predicatur,  quo recessus anime, et interior conscientia penetratur . Gladius est testimonium fidele, preceptum lucidum, liber legis, quem sacerdos Ioiada in manu dare uoluit Ioas regis , ut omnibus ostenderet quia diuine legis cognitio decet regem, imo rex non tam scire quam tenere manu, hoc est, opere debet legem. Dederunt, inquit, in manu regis tenendam legem, et constituerunt eum regem. Ideo sexaginta non habere sed tenere gladios memorantur, quia non qui habent, mox et tenent, sed qui tenent, habere non negantur: et parum, siue nichil prodest habere gladium in uagina, si non illum exerit manus, id est operum disciplina. Omnes igitur fortes qui ambire uirginem perhibentur, tenent gladios, obediunt uerbo, dignis operibus  exercentur, tantoque munimine fortem reddunt uirginem et securam, ut a longe hostibus repercussis non lesionem illa sufferat, non iacturam. Qui autem sic muniunt, profecto doctissimi sunt ad bella, quorum eruditio est profectu magis quam tempore non nouella, quia scire, necdum facere que sunt recta, doctrina est simplex, rudis et ut noui temporis imperfecta. Intellectus quippe non habentibus, sed facientibus intellectum, non solum scientie, sed et conscientie dat profectum; et ut conscientia sine scientia non satis eruditur, sic et scientia sine conscientia rudis et imperfectior inuenitur. Illi ergo non solum docti, sed et doctissimi dici debent, qui ad bella peragenda obediunt uerbo,  gladio manum prebent, quorum sollicitudo ad repellendos hostium impetus sic procedit, ut horrori sit omnibus, dum manus a gladio non recedit. De cuiusmodi gladio subinfertur: Uniuscuiusque, etc.



CAPUT Iu.

Uniuscuiusque ensis super femur suum, propter timores nocturnos. 206 Diligenter sodales considerant et attentius admirantur, quo illi sexaginta modo uel ordine tuitionem uirginis operantur: et ad tuendum illam quam sunt prouidi, quam sagaces, et non solum fortitudine, sed et prudentia propositi habentur efficaces. Unusquisque enim acceptum semel gladium non deponens, sed quem tenere manu dicitur, femori superponens; sic habetur sollicitus ad debellandum forinsecus quelibet nocitura, ut sui non  sit negligens, sed eum teneat diligens sui cura. Femur carnem significat que de femore propagatur, caro autem infirma est et deficere naturaliter comprobatur, et ideo per femur siue carnem, signatur infirmitas uel defectus, quem uelut ex natura incurrit nostra firmitas uel profectus. uirtus enim hominis quantauis magnitudine sublimetur, non habet a seipsa ut in proposito roboretur, sed si deserente gratia, paululum a diligentia relaxetur, tanquam alis perditis gradu stabili non tenetur. Super femur ergo ensem uirtus ponere tunc uidetur, cum uerbo Domini lucido quod penetrabilius omni gladio perhibetur: infirmitatem suam digne cohibet et castigat, et rigore firmat uerbi quod inualidum naturaliter inuestigat. Ensem tenet super femur, cum super sui  custodiam digne uigilat et intendit, que non solum se infirmam, sed infirmam naturaliter deprehendit; et ob hoc sollicitior sic a defectu sibi precauet et ruina, ut et defectus causas tanquam femur uerb comprimat disciplina. Sic profecto uigilans et intendens queque noxia remouere, gaudet uirtus uirginis a nocturnis timoribus non timere; et omnia que machinari nititur ut hostis subdolus uel tentatio tenebrosa, huius docta et terribilis circumspectio reddit penitus otiosa. Quod attendentes angeli qui amici et sodales Sponsi, ut ante dictum est, appellantur, hunc Salomonis lectulum et eiusdem custodiam ineffabiliter admirantur: et adhuc commendare uerbis eum aliis prosequuntur, parum satis estimantes quidquid in laude uirginis eloquuntur.



CAPUT u.


Ferculum fecit sibi rex Salomon de lignis Libam, columnas eius fecit argenteas, reclinatorium aureum: ascensum purpureum, media caritate constrauit propter filias Hierusalem. Quem lectulum dixerant, dicunt et ferculum, in quo multa Salomoni fercula deferuntur, et epulanti cibum qui non perit, sed qui permanet, opponuntur. Ferculum itaque uirgo est, per quam Deo inueniuntur sanctorum anime commendari, eiusque precibus et meritis ad Sponsi conuiuium sublimari, quam sibi ad hoc idem Sponsus uoluit preparari, ut per eam mererentur que per se non poterant presentari. Etsi enim anime sanctorum uariis uirtutibus insignite, et instar epularum  sapore gratiarum multimodo sunt condite: longe tamen a conuiuio Salomonis iacent tanquam penitus destitute, si non uirginis interuentu uelut mensa offertoria sint adiute. Ideo ipsa Sponsa recte nostra omnium mediatrix, ipsa mater non incongrue dicitur imperatrix, quia sponsum rogans, imperans filio, furorem eius in gratiam, in amorem suauissimum iram uertit, amaros in dulcorem precis sue farinula nos conuertit. Qui ergo siluestri prius amaritudine fuerunt odiosi, suscepti a ferculo fiunt suscipientis merito gratiosi, nec est qui Salomonis conuiuio placere mereatur, nisi quem offerri sibi a uirgine uelut a mensa propitiatoria gratulatur. Est enim tanti meriti predictum ferculum siue mensa, ut quibuscunque eius propitiatio diligentius est impensa,  Salomonis conuiuio fiducialiter se presentent, alieni uero a mensa consequenter et a conuiuio se absentent. Est enim facta de lignis Libani. Libanus mons est quem attolit conspicabilis altitudo, honestat superficies, uestit nemorum pulchritudo, cuius arbores procera subrigit magnitudo, uenustat mira species, firmat imputribilis fortitudo; Libanus autem interpretatur candidatio, Christum significans, qui candor lucis eterne, mons domus Domini preparatur: bona cuius arbor cuius fructum nonnisi bonum facere comprobatur; ligna cuius plantata secus aquas Sile non arescunt, frondibus non nudantur autumno, hieme non marcescunt, sed indefessa longitudine et imputribili fortitudine iuuenescunt. Ex his lignis asserunt sodales ferculum fabricari, ut  recte uideatur opus uelut a materia commendari, quia sanctitas uirginis ex Christi uirtutibus est compacta, et ad nostros profectus omnium, in mensam et ferculum est redacta. Quam quia potens Salomon ex forti et imputribili materia sic compegit, non sensit uermiculum, non admisit illa cariem, sed abegit; non est lesa malleo, uetustate temporis, non disrupta, sed mansit et permansit integritas eius fortitudinis incorrupta. Ut autem mensa eadem a Salomonis presentia non declinet, ut nunquam siue nusquam ex parte aliqua se inclinet: eam idem Salomon inniti uoluit nobili firmamento, supponens ei non tripodes instabiles, sed columnas 207 immobiles ex argento. Mensam quippe uirgineam presentauit Salomoni eminens altitudo,  immotamque tenuit columnarum argentea et inflexibilis rectitudo, cuius mores lucidos, opinionem tinnulam, oris temperantiam, uim sermonis acceptauit et firmauit beneuolentia Salomonis. Argentum splendore conspicuans, et tactu congruo dans tinnitum, in columnas redigitur, et quod superimponitur stat munitum, cum uirtute Altissimi uerbum Patris uirgo permanens est enixa, et non sue sed illius fortitudini firmiter est innixa. In qua etiam reclinatorium aureum dicitur inueniri, quia nusquam noster Salomon gratiorem sibi requiem uisus est experiri, ubi caput suum uelit aut ualeat reclinare, ad assumendum carnem deitatis excellentiam inclinare. Quod et satis congrue, non plumbeum, sed  magis aureum perhibetur, quia in omnibus metallis auro melius nil habetur; quod et pretio carius, et pondere grauius et sub malleo fortius constat esse, ut ex eo reclinatorium dicatur merito factum esse. Auro dilectionem uirginis estimo figurari, quam certum est ceteris eiusdem uirtutibus principari, quia, etsi fides et spes, et alie quamplures digne sunt commendari, earum tamen nulla dilectioni potest merito comparari. Que et suo librata pondere sic grauatur, ut non flexa mobilitate a dextro uel sinistro latere dilabatur, non discurrat, non fluctuet, ad amandum quemlibet alium non prorumpat, solum sponsum amplectatur, amplexusque amborum tertius non abrumpat. Denique sponso adherere tam forti desiderio, tam solida fortitudine concupiscit, quod  aduersis non frangitur, tribulationis malleo non fatiscit; et cum Petrus crepuit, Ioannes resiliit, fugerunt omnes non ferentes malleum seuientem, sola uirgo perstitit, nec amare destitit sponsum sponse intuitu morientem. Tale ergo reclinatorium in uirgine sibi Salomon fabricauit, quod grauis et solida et comparanda nulli dilectio commendauit, in quo ipse fabricator caput suum a conturbatione hominum reclinauit; et tanquam refecturus ad easdem et nos epulas inuitauit. Sed idem reclinatorium non facile a nostri similibus inuenitur, ad quod nisi cum labore, nisi conatu plurimo non uenitur: ad quod obtinendum  plenius non pertingit, nisi qui ascensurus digna fortitudine se precingit. Sunt enim gradus siue scale per quas ad  reclinatorium est ascensus, in quibus a uirgine labor non mediocris est impensus, quas quoniam recte considerans non obscuras fuligine, sed purpureas esse nouit, per eas usque ad summum honesta similitudine se promouit. Antiquorum temporibus purpura solis regibus competebat, que forma uel colore dignitatem regiam ostendebat, ut cum plebes attenderent purpura quemquam nisi principem non uestitum, monerentur reuereri signis regalibus insignitum. Quia ergo ad reclinatorium, in quo Salomoni grata requies impertitur, non saltu presumptorio, sed ascensu purpureo peruenitur; uirgo prudentissima cum ad tantum uenire meritum concupiuit, ut regina monstraretur, regali purpura se uestiuit. Monstrauit autem indiciis competentibus se reginam,  cum assumpsit auide quamdam noui generis disciplinam, cum uirginalis continentie tramitem cunctis retro seculis intentatum, prior ausa est ingredi casto mentis proposito consecratum. Monstrauit se reginam, cum sibi superinduit purpuram seu uirtutem, qua corpori tenerrimo duram superintulit seruitutem, cum suum dedit sanguinem manu carnificis non effusum, sed Deo soli consecrans uirginei uas corporis non pertusum, reginam se studuit non femineis, sed purpureis uestibus insignire, cum elegit fastu mentis lenocinia corporis non sentire, dominari carni sue quod nulli  satis est compertum, qui refuga gymnasii se huius exercitii exhibuerit inexpertum. uirgo igitur mollitie muliebri  non confusa, sed rubens et perfusa martyrio regie passionis, ad hoc uenit et peruenit ut reclinatorium fieret Salomonis, per ascensum nonnisi purpureum ad tam excellens meritum est progressa, ut in ea discumbens Salomon cibum fame caperet indefessa. Huius autem ferculi media non tapetibus ex Aegypto, non florum transitoria nouitate, sed meliori longe consilio strauit Salomon caritate, ut in eo aliquid nusquam penitus appareret, quod honestatis auidus discumbentis oculus abhorreret. Cunctis quippe uirtutibus, quibus uirgo precipua redditur et insignis, supradicto congrua ferculo meritis excellentibus et condignis: inserte caritatis necessario superadditur ornamentum, sine quo omnes relique fiunt tanquam inutile purgamentum. Nihil enim  sufficiens in prefato ferculo potest poni, cui diffusa caritas non sit necessaria superponi: imo cuncta circumquaque posita non digne colligantur, si cemento caritatis non illorum media suppleantur. In omnium igitur medio caritas necessario collocatur, ut exinde omnibus circumpositis quedam uelut alimonia diffundatur, ut cuncta recte facta, ne ab inuicem dissiliant, huiusmodi teneat loramentum, etsi perperam quid forte resederit, sufficiens habeat tegumentum. »Charitas enim et uinculum perfectionis est ;« et »operit multitudinem peccatorum .« Et hoc quidem non tam propter uirginem, quam propter filias Hierusalem estimo dictum esse, quibus datum fuerat sponso et sponse colloquentibus 208 interesse, ne cum audirent  columnas argenteas, reclinatorium aureum, ascensum purpureum predicari, ad illa se pertingere non presumerent arbitrari: et ab illo sibi ferculo repercusse longius uiderentur, cuius nulla uel modica similitudine tenerentur. Que cum audiunt quod in illorum medio caritas inuenitur, grato cuius uelamento peccatorum multiplicitas operitur; non diffidunt quin et ipse ad illud possint ferculum pertinere, si diligant et eligant diligenti diligentius adherere. Etsi enim in ipso ferculo multa posita memorantur, que non satis nostri similibus, sed uirgini specialius comparantur, tamen quod in illorum medio poni caritas perhibetur, a filiabus Hierusalem alienum procul dubio non habetur; sed earum mediocritati non mediocriter proficit et medetur,  quibus in hoc, et facilitas accedendi et procedendi non inefficax spes prebetur. Tale quippe ferculum Salomon, sponsus sponsam, Christus uirginem sibi uoluit exhibere, que et cunctis mereretur uirtutum excellentia preeminere; et tamen a consectatu suo non uideretur Hierusalem filias prohibere, que, etsi non prorsus per omnia, saltem diligendi gratia uellent eius uestigiis adherere. Ut autem adhereant et uideant cui debeant adgaudere, ipsi qui loquuntur sodales uel angeli uidentur admonere: conuertuntque ad eas non tam uultum forsitan quam sermonem, ut eo commonite festinent sollicite uidere Salomonem.



CAPUT uI.

 Egredimini, filie Sion, et uidete regem Salomonem in diademate quo coronauit eum mater sua, in die desponsationis eius, et in die letitie cordis eius. Quia uirginem sodales, nunc lectulum, nunc ferculum Salomonis esse predixerant, et illum quidem multa fortitudine, istud uero multa pulchritudine ornatum descripserant, ne in hoc sponse quam sponso uiderentur amplius contulisse, et commendantes uirginem Salomoni minus debito detulisse; inuitant filias Sion ad studium intelligentie largioris, ut attente considerent, Salomoni supradicta quid attulerint glorie uel honoris. Quodpropter ad egrediendum signanter illas satagunt premonere, ne scilicet in suis aut uitiorum gurgustiis aut ignorantie uelint tenebris remanere, quia non sunt ad uidendum  idonei quorum uita uitiis irretitur, uel intellectus quorum offusa caligine prepeditur. uos igitur, aiunt, quas inuitamus diligentius ad uidendum, scitote quia in his que sunt retro, non est uobis diutius remanendum; et ob hoc de obscuro, de inuolucro nequam uolumus uos exire, uestros exeuntium pedes a maculis prepedientibus expedire. Exite ergo de gurgustio uite intelligentiam obscurantis, exite de medio ignorantie caligantis; exite de grosso et rusticano populorum caligantium intellectu, proficite in filias, habetote sollicitudinem de profectu. Egredimini et egressus merito efficimini filie speculantes, manu sollicita purgate oculos lippitudine laborantes: proposito ueluti speculo tergite maculas faciei, et instar puellarum obtinende curam impendite speciei.  Hoc egressu et progressu de interna negligentia reprehensibilis officine, hoc speculandi studio, et speculo discipline; illam uobis necessariam obtinebitis uisionem, qua in suo diademate uidere uobis dabitur Salomonem. Salomonem, inquam, regem, quem suo uidere nequeunt in decore, nisi sancti facie quidem lota, oculo mundiore, qui ad pulchritudinem obtinendam feruent sollicitudine puellari, qui caligantibus inaccessa defecato ualent oculo speculari. Diadema Salomonis, carnis est passibilitas, qua illum coronauit intemerata matris uirginitas, cum nouum quid Dominus fecit, et femina uirum circumdedit, iuxta uaticinium Ieremie , uirgo tamen concipiens et pariens, testimonio nichilominus Isaie . Cuiusmodi caro uel  carnis passibilitas non immerito nomine diadematis honoratur, quia, etsi in oculis caligantium dedecus uel ignominia reputatur, tamen quisquis recte intelligit queuis turpia non digna Salomone, et intelligens diligit quis finis sit in huiusmodi passione: in carne quantus agon, quanta sit utilitas in agone, profecto nomen ei attribuit non ignominie sed honoris, non dedecoris sed corone. »uidemus, ait Paulus, Iesum propter passionem mortis gloria et honore coronatum .« Huic corone uirgo mater in utero materiam ministrauit, ministratam docta manu artifex Spiritus fabricauit, eamque texuit in rotundum opere tam perfecto, ut incomparabiliter superemineat auro, lapidi uel electro. Hanc Iudeus intuens, nonnisi spinas estimat et laborem,  infidelis considerans, non habere putat speciem uel decorem: oculus defecatior speciosum forma pre filiis hominum intuetur, non solum quia Deus est, sed quia homo hominum debitis non tenetur. 209 Ei quidem carnis materia cum hominibus naturaliter est communis, sed eadem communitas a uitiis carnalibus est immunis; huiusque mysterii uirtute in unitatem sui personaliter nos admittit, semelque sibi iunctos a se diuidi non permittit. Quod pulchre diadematis rotunda signat perfectio, cuius integritatem nulla prorsus abrumpit diuisio; unde et diadema diuisionem demens signare perhibetur, quia nescit diuidi quisquis huius corone ambitu continetur. In hac igitur corona, id est in  carne sua nos sibi copulat et coniungit, et agonis participes ab honore et gloria non disiungit; quam gloriam Salomoni quodammodo mater dicitur impertisse, cum uirgo Deum hominem in utero creditur concepisse. Quis uirgini laudes non deferat, quis non dignam eius faciat mentionem; que coronauit non auro, non lapide, sed carne propria Salomonem, que regi contulit unde uelit et ualeat gloriari, in quo uincat et dignus sit uictorie merito coronari? Quod nimirum in die desponsationis eius memorant factum esse, a quo et facto innuunt noctem uel caliginem procul esse, quia thalamo nuptiali presens desponsatio tenebras non induxit, cui dies sanctificatus et sanctificans lux illuxit. Ingresso quippe Sponso incomparabilis lux est orta,  nec alius admittitur, nullisque exterioribus patet porta; sed consensu pari cunctis superuenientibus aditum omnem claudunt, sodales uel angeli pro foribus festiue tripudiant et applaudunt. In die ergo lucida desponsatio mystica celebratur, uni uiro casta uirgo spiritali commercio copulatur; circumdat uirum femina, Salomon diademate coronatur, Deo naturaliter immortali, natura mortalium personaliter adunatur. In hac autem die qua Creator uirginis factus est Sponsus eius, quis enarret que uel quanta fuerit letitia cordis eius; cum in eius utero nostra in Deum humanitas est assumpta, assumentis consortio obumbrante Spiritu non consumpta? Quanta fuerit letitia cordis eius, non est nostrum  eloqui uel sentire, qui ad tam sacrum et secretum sanctuarium non meruimus introire; ipsa cui plenius et perfectius Deus illud uoluit aperire, preceptum corde gaudium uix potuit uel ad modicum effutire. »Exsultauit, inquit, spiritus meus in Deo salutari meo .« Quidquid ergo in uirgine agitur, procul dubio noctem nescit, cui regem coronanti dies infunditur, lux splendescit, splendore diurno uel magis diuturno matris spiritus hilarescit, ad quod digne capiendum noster infirmorum oculus non clarescit. Neque enim uel ista est Bersabee quam Uria nesciente Dauid adulterio deturpauit, sed Maria flos uirginum quam singularem sanctus fecundare Spiritus usurpauit; nec iste est Salomon qui a Dan usque Bersabee annis quadraginta  regnasse perhibetur, sed Christus cuius regni finis, cuius imperii terminus non habetur. Cuius carnis gloriam, cuius digne pensare diadema, non Iudeus, non Gentilis, non potest quilibet anathema, qui, etsi nomine Christianus pietatis specie dealbescit, eius tamen uirtutem abnegans, meritorum inopia tenebrescit. Ideo Sodales uel angeli quibus datum fuerat felicitatis merito iam uidere, ne uideantur aliis acceptum beneficium inuidere, abscondendum sub modio non putant, non silentio contegendum, sed inuitant filias Sion, ut feruore et studio sese preparent ad uidendum. In hoc quippe non solum Salomoni, sed et uirgini laus defertur,  et collata coronato coronanti gloria non aufertur: imo quidquid in filio carnis assumptio dignum gloria uidetur operari, in Mariam refunditur, ex qua idem filius uoluit incarnari. Propter quod ab illa suam diu Sponsus presentiam non auertit, sed post uerba sodalium ad laudes eius iterum se conuertit, ut ostendat diademate coronatum, speciosum gloria sic se esse, ut constet etiam coronanti corone pulchritudinem non deesse.



CAPUT uII.

[CAP. Iu.] Quam pulchra es amica mea, quam pulchra es, oculi tui columbarum, absque eo quod intrinsecus latet. Quia uerba hec, ut potestis meminisse, retro sunt posita. et in secundo huius operis libro utcunque exposita; non sunt in isto uel loco  uel tempore iterum exponenda, sed ad predictum librum sollicitudo legentium remittenda. In his tamen uerbis, ut uideo, mutatum aliquid inuenitur, et laus ista uirginis alia hic particula preuenitur, quia illic dictum est: Ecce tu pulchra es, ecce tu pulchra; hic uero; Quam pulchra es, quam pulchra. Illic ecce dicitur, nimirum ostensio confirmantis, hic uero quam ponitur, exaggeratio scilicet admirantis illic intelligitur testificatio tantum pulchritudinis ostensiua, hic admiratio multe pulchritudinis expressiua. Quam pulchra es, inquit, amica mea, quam pulchra. Quantum ait, pulchra es, quanta pulchritudine decoraris, tu que mea es 210 amica, et secreti mei conscia comprobaris; lingua uolubili, sono transitorio quis effatur, uel quis auditor capere potest etiamsi  dicatur? Ad quod tenacius confirmandum ualet quod hic habetur suppositum, quod necdum dictum fuerat, et ideo supra non est expositum; in quo innuitur quod et multa est uirginis pulchritudo, et eidem pulchritudini nulla inest subdola turpitudo: Absque eo, ait, quod intrinsecus latet. Sunt nonnulli quibus presto est pulchritudo exterior, pulchra superficies, et ouina, intrinsecus autem lupi rapacitas, fraudulentia serpentina, et quod patet exterius superducta est hypocrisi speciosum, sed quod latet interius malitiosa turpitudine tenebrosum. Sunt alii, qui, etsi non dealbantur foris hypocrisi fraudulenta, etsi eos intrinsecus non inficit assiduitas uirulenta tamen dum tenentur in corpore, quadam peccati lege sic  penaliter aggrauantur, ut nonnunquam uelint nolint  , in culpam uel modicam dilabantur, et quia non quidquid mali nostra cogitatio concipit, statim potest aliis apparere, cum nos quoque plerumque lateat quod in nobis dignum est sui merito displicere; cum absque eo quod intrinsecus latet Sponsus uirginem dicit esse, immunem eam non solum ab euidentibus, sed a culpis quoque latentibus probat esse. Quis ille est sanctorum qui absque eo quod latet, se esse glorietur, et non magis delicta non intelligens, ab occultis mundari deprecetur? quis est, inquam, qui non sollicitus occultorum, Domino seruiat in timore, timens, quia nesciens, utrum odio  dignus sit an amore?  uirginem igitur, que nequaquam erat sibi conscia delictorum, et tamen non nescia suorum fuerat occultorum; recte Sponsus pulchram semel et iterum asseuerat, apud quam, sicut extrinsecus, ita et intrinsecus dedecens nichil erat. Cuius pulchritudinem per partes exsequitur, subiungens Capilli tui, etc.



CAPUT uIII.

Capilli tui sicut grex caprarum, que ascenderunt de monte Galaath. Dentes tui sicut grex tonsarum que ascenderunt de lauacro. Per capillos estimo sensus posse corporis figurari, qui deintus prodeuntes, foris appetunt dilatari, et accepta libertate inueniuntur iusto amplius euagari, nisi forte reuocentur censura et moderamine regulari. Unde et Iob:  »Pepigi fedus cum occulis meis ;« Et Dauid: »Auerte, ait, oculos meos ne uideant uanitatem .« Et sic de reliquis. Ut autem capilli digne ad ornamentum capitis perseuerent, eidem capiti infiguntur radicitus et inherent; alioquin exstirpatis a radice grata cesaries iam non restat, decussaque cesarie caput caluities dehonestat. Sic et sensus corporis, qui omnes in capite collocantur, in eo uires obtinent, in eo principaliter operantur; si turbato capite uelut a sede propria repellantur, non solum ipsum caput, sed et membra reliqua honore maximo uiduantur. Si autem sano capite uelut in radice solidi steterint et tenaces, et ad explendum naturale officium satis fuerint efficaces;  instar capillorum nonnunquam longius aberrantes uaga licentia dissoluuntur, si non manu apposita, et lege superposita restringuntur. Capillos igitur uirginis et bene radicatos reddit quedam ueluti uis nature, et foris castigatos regularis conuenientia ligature; cum suos illa sensus subtili prouidentia reddit solidos in affectu, et potenti censura, dissoluto cohibet ab effectu; cum in corde suo sensualibus affectibus modum ponit, et foras prodeuntibus discipline redimicula mox imponit. Capillos quoque suos uirgo digne redigit sub censura, cum interne sensus mentis tenet diligentius sub mensura; cum eos per quos debet que spiritalia et uitalia sunt sentire, non permittit uaga licentia transitoriis et peremptoriis consentire. Cuiusmodi sensus  siue corporeos, siue nichilominus spiritales, ut quod dicitur facilius capiamus, nos paruuli, nos adhuc sensibus animales, Sponsus capris comparat que sunt animalia rusticorum, que pascuntur in rupibus, et in ipsis uerticibus montium supernorum. Et recte sensus uirginis capris Sponsus uoluit comparare, quia uirgo spretis inferioribus, solis amat superioribus aspirare; et cum nobis inaccessa contemplandi et amandi saltu uelocior apprehendit, more tamen rusticano humilem et degenerem se attendit. »Respexit, inquit, humilitatem ancille sue .« Et signanter non capris, sed gregi caprarum capillos uirginis comparauit, in quo sedulum auditorem ad intelligendam collectionem sensuum inuitauit, quia eos ab inuicem uaga discursio,  uel furtiua dissolutio non abegit, sed in gregem casta confederatio sub pastoris cura et baculo sic redegit, ut in eorum quemlibet irrumpere fera bestia non auderet, sed esurie fatigante apertis nec expertis faucibus obstuperet. Ut autem huiusmodi capre adhuc amplius commendentur, non descendere sed ascendere de monte Galaath perhibentur; cum magis, sicut de campo ad 211 montis sublimia fit ascensus, sic de monte ad campestria significatione uerborum propria sit descensus. »Descendens, ait, iehsu de monte stetit in loco campestri .« Et de Moyse: »Ascendit Moyses in montem, et fuit ibi quadraginta diebus .« Et infra Dominus ad Moysen: »Descende, inquit, peccauit populus tuus .« Cum igitur de monte  non ascensio, sed descensio rectius dici possit, quid sibi uult quod predicte capre de monte Galaath non descendere, sed ascendere memorantur; nisi quod profectus magni capillorum, id est sensuum indicantur, ad quos relata litteralis illa contextio dignam conuenientiam inuenire, que capris materialibus non uidetur litteraliter conuenire? Neque enim de ascensu caprarum cura fuit sancto Spiritui disputare, sed profectus uirginis huiusmodi similitudinibus nobis, infirmioribus demonstrare; que de monte in montem, hoc est in uirtutem de uirtute spiritalis pascue gratia proficisci, et non iuga montium, sed excelsa profectuum satagit adipisci. Unde et mons iste, de quo sermo est, Galaath nominatur, quem interpretari aceruum testimonii Hebreorum  sententia protestatur, quia cum Laban sedato furore minarum et ire contumacis, cum nepote suo Iacob inire disponeret fedus pacis; aceruum lapidum pari manu congestis lapidibus erexerunt, quem in testimonium pacis inite superuenturis generationibus reliquerunt. Nullius autem excellentia magis uidetur Christo testimonium perhibere, quam dilectio uirginis, que ceteris inuenitur sui merito preeminere; que de uiuis et electis lapidibus congeritur, et erigitur in augmentum, et tam presentibus quam futuris dat indelebile monumentum. uirgo igitur de monte Galaath proficiscitur et ascendit, cum sanctitatis culmen congestis uirtutibus apprehendit; et ex eo non suam ipsius gloriam tanquam descendens  aucupatur, sed profectu congruo solam Christi potentem misericordiam attestatur. »Fecit, inquit, mihi magna qui potens est .« Quodpropter et Sponsus dentes laudat uirginis consequenter, ut non solum in capillis decor eius appareat euidenter; sed etiam in dentibus utilitas non mediocris ostendatur, si tamen, quod dictum est, non litteraliter, sed spiritaliter attendatur. Dentes, inquit, tui sicut grex tonsarum que ascenderunt de lauacro. Dentes uirginis morsu forti pestem heresum eradicant, ne falsitatis germina ueritati ualenter contradicant; sermonemque durissimum de incarnato uerbo congruis assertionibus commasticant, ut huic credulitati iam facilius paruuli se addicant. Qui dentes non incongrue gregi ouium  comparantur, non illarum que uelleris et sudoris dura molestia pregrauantur; sed que tonsis uelleribus nil iam superfluum habere se ostendunt, et quod forte uidentur habuisse, confessione lauatoria reprehendunt. uirgo igitur que diligentis feruet amore legitimo, tanquam Sponsa, recte de lauacro ascendere dicitur uelut tonsa, quia eo a superfluis culparum oneribus studuit mundius expediri, quo ad commendandum Sponsum credibilior uoluit inueniri. De quibus subditur: Omnes gemellis, etc.



CAPUT IX

Omnes gemellis fetibus, et sternis non est inter eas. Omnes, uidelicet, tam capre que de monte Galaath ascenderunt, et de summo illius uertice, gressu intrepido pependerunt, quam oues que tonsis uelleribus  se lauerunt, et de lauacro prodeuntes, uelleris et sudoris duro grauamine caruerunt. Omnes, inquam, pari sunt gratia tam fecunde, largo fecunditatis beneficio tam iucunde, ut in eis et sterilitatis aliqua non damnetur, et dono ampliori unaque fetu gemino gratuletur. Res digna miraculi, quod in grege non capra, non ouis sterilis est inuenta, quod fetu singulari, nulla fertilium est contenta; quod uirtutes uirginis, quas capillis uel dentibus duximus figurari, et amore fecundantur, et contente non habentur amore singulari. Amant enim Deum, amant et hominem, nec Deum propter hominem, nec propter Deum hominem aspernantur, sed iuxta legem nouam et ueterem, mandatum primum et secundum  simile uenerantur; dum in eodem Christo substantiam gigantis geminam ulnis geminis amplexantur. In uno quippe Christo quem sponsum et filium uirgo diligit se habere, duas uidet substantias sibi personaliter coherere, quarum diuersa quidem et dissimilis , que tamen unum Christum, personam unam constituunt in iunctura. Hunc amare tenerius et amore tenero iucundari, hoc est esse non sterilem, et, gemellis fetibus fecundari; quia de capris uel ouibus non est sancto Spiritui multa cura, sed magis de uirtutibus et uirtutum commendabili genitura. De quarum commendatione adhuc subiungit: Sicut uitta, etc.



212 CAPUT X.

Sicut uitta coccinea labia tua; et eloquium tuum dulce. Labia uirginis clausa, scientiam legis seruant,  et que seruanda nouerunt, in cordis secretario coaceruant; clausura quorum infructuosi silentii argui non meretur, cum sapiens usque ad tempus taceat et tacentis cor prudentiam meditetur. Denique »Maria conseruabat, inquit, omnia hec conferens in corde suo .« Que cum ad proferendum collata et seruata manu pulsantis concutitur, et a clausis eius labiis pessulum uel sera tandem excutitur; pulsat obediens tempusque accipiens iam loquendi, non nisi disciplinam profert aures habentibus audiendi. Ad quod obtinendum propheta, ostium uult habere, ut scilicet labia sua possit lege congrua cohibere; ne uel immoderato silentio uideat et peniteat se depressum, uel culpa non minore,  leui multiloquio transeat in excessum. »Pone, inquit, Domine, ostium circumstantie labiis meis .« Domine, ait, congruentem meis labiis da clausuram, da nichilominus cum tempus fuerit, aperturam, quatenus in cardine discretionis instar ostii sic uoluantur, ut nec clausa sint ad tacendum, nec ad loquendum tempore nisi congruo resoluantur. »ue mihi, ait Isaias, quia tacui .« Et alius econtra: »uir, inquit, uerbosus non iustificabitur .« Ad euitandum utrobique periculum labia uirginis efficaciam inuenerunt, et tam silentii, quam multiloquii culpas digna custodia preuenerunt; que ne superflua loquerentur, clausura se laudabili compresserunt, opportunoque tempore quod honestum, quod utile uisum fuerat,  expresserunt. Quodpropter non immerito uitte coccinee comparantur, qua capilli capitis ne licenter effluant reuocantur, quia puellaris coma ne uagetur natiua leuitate, redimitur et uincitur, et imperii premitur potestate. Ad hoc enim uirgo uittam sibi mundam preparat et subtilem, ut cum processu temporis comam crescere sibi senserit iuuenilem, illam huic, moderamine congruo, superponat, ne hec uel tempore illicito uel modo incomposito se exponat. Porro cum prudens uirgo tempus uiderit imminere, quo dignum sit comam suam liberius et manifestius apparere; manu sedula tenuem uittam soluit, et ab eius tanquam imperio ad tempus comam liberat et absoluit. Eo autem illa intuentium oculis gratior iam uidetur, quo diutius antea sub uitte  custodia continetur; latensque sub signaculo componitur et fouetur, gratamque promeretur pulchritudinem adipisci, que honestius emicat cum ad conspectus hominum uitta seposita iam conceditur proficisci, si tamen illius seposite nunquam desinat reminisci. Sic nimirum cum loquentis discretio sub silentio fuerit erudita, et consertis labiis longo tractu temporis expolita; eis tandem resolutis locutio natalem deserit officinam, et procedens in aures hominum, congruentem resonat disciplinam. Unde bene additur: Et eloquium tuum dulce. Nam cum labia instar uitte internos affectus digne compresserint, et que proferenda sunt, malleo et incude silentii prudenter formauerint; tunc eorum solutio, tanquam uitte depositio, non reprehenditur, non uilescit, sed  placet locutio temporiua, et eloquium audientibus indulcescit. Alioquin et sermo in uacuum obscuratur, et eloquium amarescit, quod sub labiis non formatur, nec in silentio coalescit: at quod proferendum prius labia non obtinent uicem uitte; sed quidquid in buccam uenerit, ore patulo proferunt imperite. Sed quid est quod labia uirginis uitte nonnisi coccinee conferuntur, nisi quia in hoc etiam nostris longe dissimilibus preferuntur, que nostra etsi claudi et aperiri diuerso tempore se ostentant, digne tamen inspicientibus non coccum, sed forte lutum potius representant? Coccus speciem ignis gerens, dilectionem recte significat, que ignita siue ignis uelut in camino aurum purificat; que potiores  auro iustos, reddit feruidos et ardentes; que urit nec comburit, sed excoquit et mundos efficit diligentes. Huic cocco siue igni uirginis labia similantur, que tam silentio quam eloquio, amori tenero famulantur, que luti nescia instar cineris non pallescunt, sed rubore coccineo modeste subrutilant et ignescunt. Clausa quidem et silentio dedita uacant Deo, ineffabilem meditantur, adherent inuisibili, gaudent eo, ad interna et eterna feruenti desiderio se suspendunt, amplexu tenent auido, quem incomprehensibilem deprehendunt. »Quam magna, inquiunt, multitudo dulcedinis tue, Domine, quam abscondisti timentibus te .« Soluta uero nec tamen dissoluta in exterioribus se extendunt, aggrediuntur loqui, loquendo proximis condescendunt,  que intus prelibauerant, foris indigentibus iam impendunt, et in hoc nichilominus ardere uel rubere coccino se ostendunt. »Propter fratres meos, ait ille, et proximos meos loquebar pacem de te .« Quia ergo labia uirginis uitte similitudine uenustantur, et cocco rubeo uel amore igneo irreprehensibiliter commendantur; sicut eius silentium, sicut meditatio 213 amaritudinis umbram nescit, sic eiusdem eloquium dulcoris gratia relucescit. De cuius laude adhuc subiungitur: Sicut, etc.



CAPUT XI.

Sicut fragmen mali Punici, ita gene tue, absque eo quod intrinsecus latet. Quia tanta est huius, quam habemus in manibus, uirginis pulchritudo, ut eam  ad liquidum nostra non facile capiat hebetudo: infirmitati nostre laudator illius eligens misereri, uarias proponit similitudines, ut per eas illam utcunque possimus intueri. Quarum etsi nulla estimari potest sufficiens, aliqua tamen uidetur ex parte conueniens; quantum duntaxat materialia possunt spiritalibus coaptari, speciosis uilia mansoriis transitoria similari. Inde est quod gene uirginis que uernant rubore uerecundo, malo Punico similantur, quod nitet cortice rubicundo, quod cum frangitur, collecta granorum interius apparet multitudo; in quibus et relucet non minima candoris pulchritudo. In genis iuuencule tanquam in eminentia faciei, thronum sibi collocat excellentia speciei; illicque  sedens, regalem obtinet principatum, innitentem gratie, non priuilegio roboratum. Intendens ergo Sponsus pulchritudinem uirginis commendare; genas illius amat malo Punico, imo et fragmini comparare; ut unius fragminis duplex color, foris rubeus, intus niueus, uirgini laudes dicat, pari sonet preconio, et neuter alteri contradicat. Color rubeus sanguinis formam gerens typus est passionis, quam uirgo sancta sustinet sui desiderio Salomonis; que quidquid mundus uel promissionibus insonat uel terroribus intonat, animo forti spernit, equo propulsat pede, et a minoribus maxima non discernit. Tonsionibus et pressuris opponit corticem quasi scutum, illud commendabile Salomonis amplectens fortiter institutum, quo beatum lore spondet eum qui  ad petram paruulos nunc allidit, et pati oportere omnem qui pie uiuere non fastidit. Itaque ad pressuras et fracturas uirgo patiens, non egrescit, imo  erubescit; fracta uero et contrita, defectu lurido non pallescit, sed interno decore conspicuat, et hilari conscientia dealbescit. Denique malum necdum fractum, uisui placitum dat ruborem, fractum uero gustui congruum dat saporem; necdum fractum mire suauitatis patulis naribus dat odorem, fractum uero non minuit, sed longe porrigit ampliorem. Sic et uirgo non depressa, non concussa malleo uel tortore, colore splendet punico, rubet desiderio uel amore; cuius conuersatio est oculis intuentium rubicunda maturo uigens actu, modesto intuitu, facie uerecunda. Si  uero premat eam, frangat eam, et uelut in frustum redigat manus grauis, nec tam corpus quam animam gladius uel tribulatio transeat insuauis: non nigredo sordet interius, sed apparet decor alius gratie non minoris, uidelicet interna puritas, hilarisque securitas conscientie mundioris. Cuiusmodi fragmen digne considerans quisquis sapit, suauitatem eius non dente, sed potius mente capit, et non solum candore uel rubore intelligit oculis gratiosum, sed dulcore et sapore palato interiori et sano gustui fructuosum. Cuius etiam odor uel opinio precipue tunc fragrescit, cum non solum opera, sed et discussa eius conscientia dilucescit; cum pressuris et fracturis pulsatur eius patientia, mens quassatur, et in ea nonnisi uirtutum collectio et earum candor uel munditia  demonstratur. Hanc uirginis pulchritudinem que et ab ipsa et ab altero utcunque potest sciri, si tamen eius cognitor quisquam potest hominum inueniri, laudat Sponsus genarum nomine, que in facie se ostentant, geminumque ruboris et candoris decorem instar predicti fragminis representant. Id autem quod inpresentiarum non dat uirgini, sed proponit, huiusmodi laudibus, siue comparationibus non exponit: sed nos ad capiendum inualidos illud precipuum uult latere, ut ostendat omnibus hic acceptis longe excellentius preeminere. Absque eo, inquit, quod intrinsecus latet. Ex eo, ait, quod patens est. uirgo debes laudanda predicari, ex muneribus gratie que utcunque possunt rebus temporalibus  comparari. Absque eo, hoc est eo tacito quod adhuc absconditum non uidetur, quod penitus incomparabile longe ab oculis sub signaculo continetur. Ex quo tibi digne precipua laus daretur, si uel dici posset, uel si dictum ab hominibus caperetur; sed quod oculus non uidet, auris non sustinet, in cor hominis non ascendit, ad exponendum illud presens locutio non intendit. Parcens igitur eis quos in huius dramatis auditorium introducam, ad proferendum ea que capi poterunt me reducam: et eo tacito quod nondum capere mortalium preualet intellectus, humano more loquens tuas laudes disseram et profectus.



214 CAPUT XII.

Sicut turris Dauid collum tuum, que edificata est  cum propugnaculis. Quia in genis malo uel eius fragmini comparatis, commendata est uirginis pulchritudo, in collo consequenter commendatur eiusdem fortitudo, que se ad infirma et egena mundi transitoria non inflectit, suamque rectitudinem enerui mollitie a proposito non deflectit. Ipsa quidem huius uite presentiam, carnis sarcinam, onus graue, forti patientia, patientie constantia sustinet ut suaue; et quidquid mundus incutit, qui omnium colla presentium colaphizat; hanc a statu non excutit, nec more infirmantium scandalizat. Tanto enim amore, tanto feruore spiritus est repleta, ut onera pendat uili tanquam talibus assueta; et instar uitule que docta est iugum diligere uel trituram, usum grauia sufferendi, fructum estimat, non lesuram. Propter quod  eius collum turri simile perhibetur, que suo fixa pondere, impulsu uentorum siue illisione fluminum non mouetur; que tante est fortitudinis, ut locum suum non dimittat nequam spirituum potestati, et munimen inexpugnabile toti conferat ciuitati. Unde et Dauid dicitur, qui interpretatur manu fortis, Christum significans, cuius manum inexpugnabilem et inuictam; pronam ad auxilium boni, mali sentiunt ad uindictam. Cuiusmodi turris ad hoc in Hierusalem est erecta, ut a longe possit hostes preuidere sollicitudine circumspecta: et, si forte appropiare presumpserint, ab eorum incursibus uel assultibus se defendat, et quidquid intulerint, sua fortitudine paruipendat. Nec solum sibi ipsi, sed et toti ciuitati eius proficit munimentum, cui et necessariam dat  fortitudinem, et non indecens ornamentum; ad quam ciuitas inualidior, si hostis assiliat, mox recurrit, et illa potentior recurrenti dat fiduciam et succurrit. Sic et uirgo instar turris Dauidice, a longe hostem prospicit, imo despicit, et non curat, ad cuius intuitum horret ille et refugit, et in proposito confidentie non perdurat; et quidquid minarum uel fraudium presumpserit machinari, eliditur, et in se reliditur malitia presumentis, tantum horrorem incutit, tam potenter repercutit hostem facies intuentis. Est enim turris edificata cum propugnaculis suis. Propugnacula turri coherentia uidentur aforis prominere, turrim munire fortiter, grauiter hostibus imminere; ex quibus conti, iacula, lapides et huiusmodi cetera  iaciuntur, quibus defensa turre hostes ualide quatiuntur. Ipsa sunt, ut estimo, precepta uel monita Scripturarum, prophetarum eloquia, spiritalis scientia litterarum; que stabili memoria constat forti animo uirginis inherere, uarioque prouectu operum, queque noxia longius prohibere. Scripturarum quippe subtilitas et intelligentia spiritalis, tenax memoria mandatorum, manifesta scientia litteralis; reddunt sui prominentiam conscientiam uirginis inconcussam, et instantiam hostium promptis operum iaculationibus repercussam. Huiusmodi propugnaculis turris Dauidica se defendit, et ad repulsandum improbos quibusdam uelut brachiis se extendit: quia indeflexa uirginis fortitudo , gaudet apposito Scripture sancte patrocinio confortari.  Illic quippe accipit unde fortior et securior habeatur, unde hostes reprimat, amicos fideliter tueatur; quod ad suum ipsius munimentum uidetur ei firmius adherere, ad nostrum uero, etsi non pari, tamen non contemptibili ex ea beneficio dependere. Unde subiungitur: Mille, etc.



CAPUT XIII.

Mille clypei pendent ex ea, omnis armatura fortium. Quam in propugnaculis, eamdem et in clypeis uidetur Scripturam figurare, eamque propter effectus uarios nominibus uariis commendare; quia cuius ad adiuuandum efficacia multiplex inuenitur, non est mirum si uocabulis multiplicibus insignitur. Ex turre igitur Sponsus dicit clypeos dependere, et ne paucos estimemus, addit numerum non tacere; ut cum  hostes non impetunt, non solum ad dependentes clypeos recurramus, sed in numero clypeorum spe non deceptoria confidamus. Millenarius qui supremus habetur in ordine numerorum, quia ex perfectis conficitur, perfectissimus dicitur perfectorum, quia, sicut ex decem unitatibus denarius, ex decem denariis centenarius, ita ex totidem centenariis millenarius adimpletur, quo in numeris maior singularis alius non habetur. Quo numero commendatur fortis defensio clypeorum, perfecta utilitas, appensio utilis perfectorum, qui non solum ad ornatum uel munimen turris Dauidice disponuntur, sed et nobis ad turrim fugientibus largo munimine proponuntur. uirgo quidem cuius collum 215 turri, ut iam dictum est, comparatur, ad  nostram omnium defensionem multiplici fortitudine preparatur, que seriem Scripture ueteris nobis dilucidat et exponit, ostendens in se factum realiter, quod futurum mysterialiter illa ponit. Quod enim de femina circumdatura uirum longe ante predixit Ieremias , quod de uirgine conceptura et paritura filium Isaias , quod de porta non aperta Ezechiel  ceco satis enigmate prophetauit, quod de uirga Aaron Moyses mirabiliter presignauit , quod multis locis multisque modis olim perhibuit, nec exhibuit prophetia, qui attendunt, hoc perpendunt pendere nobis euidentius ex Maria. Pendet, inquam, ex ea, nec in ea seris aut uectibus est inclusum, sed euidenti beneficio ad  nostram usque notitiam est diffusum, ut recurrentes ad uirginem gaudeamus manifestius inuenire, quod auara nobis antiquitas mysteriali nubilo uoluit operire. Cuius mysteria que nobis ex Maria dicimus dependere, hoc est ab ipsa et per ipsam nobis sursum aspicientibus elucere; recte in hoc epithalamio sponsus clypeorum nomine designauit, quos proponens nobis inferioribus turri propius et specialius assignauit. Ipsa quippe uirgo prius et perfectius nouit mysteria Scripturarum, que de ipsa et dicta et predicta sunt obscuro uaticinio prophetarum, quorum enigmatibus subtilius et excellentius instituta, ad nos ea protulit, et amantibus obtulit quasi scuta. Scuti caua planities ciuem protegit et abscondit, impetentis malitiam ex opposito retinet uel retundit,  sic et Scripturarum profunda, et non hosti peruia latitudo, ope larga uirginis fit nostra ciuium fortitudo. Nimirum per illam dies sanctificatus nobis olim caligantibus iam illuxit, per illam in clypeo Scripturarum noster intelligentie sol refulsit; per illam Christum olim promissum figuris et enigmatibus obuolutis, iam uidemus, iam tenemus Scripturarum promissionibus absolutis. Per illam luculenta Scripturarum perfectio nobis longe inferioribus condescendit, apertoque sinu, quibusque studio et intelligentia proficientibus se ostendit, in qua est uidere perfectorum seriem mandatorum diligentibus profuturam, uiuendi modum, ordinem, omnem denique fortium armaturam. Quisquis enim digna fortitudine uult armari, inuenit in Scriptura, unde recte ualeat  gloriari, in qua uitalis edificatio sub umbra littere delitescit, que digne requirentibus uirginem, eius beneficio dilucescit. Quibus autem requirendi gnauiter, et proficiendi fortiter non est cura, inuenire non preualent armaturam utilem in Scriptura quia nescientibus uirginem, Scripture facies est obscura; nec est ignorantium, sed fide fortium armatura. Hinc est quod gentiles, quos dure stulta infidelitas colaphizat, et Iudei, quos non minori pernicie partus uirginis scandalizat; Christum Dei uirtutem et Dei sapientiam non inueniunt in Scriptura, cuius nobis ex uirgine pendet cognitio non obscura. Quia enim ad uirginem digna reuerentia non accedunt, non conceptum mirabilem, non partum tam ineffabilem digne credunt; restat ut et non uideant, aut uidentes  abhorreant clypeos dependentes, et inermes langueant, languore depereant, armatura fortium non utentes. Quorum uero sinistra pendente gladio non munitur, quorum presens conuersatio Scripturarum intelligentia non salubriter eruditur: eorum dextera non salute, non futura beatitudine gloriatur, imo eorum estimatio non pertingit ad dexteram, sed fraudatur. Collum ergo uirginis turri non incongrue similatur, per quod nobis tam multiplex Scripture beneficium promulgatur: per quod nobis incarnati uerbi mysterium diuulgatur, per quod uerbum Patris transiens nostris auribus imo et oculis presentatur. Illud quippe uerbum bonum quod ipsum cor Dei Patris ineffabiliter eructauit, cum uenire ad homines et uideri se ab hominibus ordinauit: assumpto  quasi uocis uehiculo huius collum uirginis semitam sibi fecit, per quam habens transitum non querentibus et non interrogantibus se obiecit. Ex cuius uerbi transitu ipsa eius semita tam magnifice decoratur, tanta fortitudine collum uirginis roboratur, ut ad sufferendum nostra infirmorum onera non insufficiens habeatur, et instar turris ualide nos inualidos tueatur. Denique turris a tuendo  nominatur, eo quod et se et queuis adiacentia tueatur, eiusque tuitione spes recurrentium sit secura, maxime si dependet clypeorum millena series, et omnis fortium armatura. Quibus quia uirgo uidetur abundantius preeminere, adhuc Sponsus prosequitur laudes laudibus adhibere; amansque amabilem,  agit quod agere proprium est amici, qui pariter arbitratur quidquid de amica commendabile potest dici. Ait ergo: Duo ubera, etc.



CAPUT XIu.

Duo ubera tua sicut duo hinnuli gemelli capree qui pascuntur in liliis, donec aspiret dies, et inclinentur umbre. Longe supra uirgo Sponsi ubera commendauit, et meliora uino fragrantia unguentis 216 optimis affirmauit, quod Sponsus forte memorans, et si mora uelut temporis intercessit, illius item ubera transire sine laudibus non concessit. Post collum igitur quod turri munitissime comparauit, transiens ad ubera, eis quoque miram similitudinem coaptauit, ducens ad medium non aliquid iuxta litteram eiusdem speciei, sed hinnulos qui pascuntur  umbrarum potius tempore, quam diei. Ubera signant uirginis illam, ut uidere uideor, ubertatem, qua fouet et promouet nostram infirmantium paruitatem, qua nos lactat nec ablactat, donec uenire faciat ad profectum, donec dies adueniat, et nox tandem perueniat umbris rarescentibus ad defectum. Mouet autem me quod ducens ad medium uirginis ubera, dicit duo cum cuiusuis mulieris ad litteram non sint ubera nisi duo: et ideo si dixisset tantum ubera, tacens duo, nullus tamen recte sapiens intelligeret nisi duo. Sed in hoc forte signare uoluit eam, quam predixi, esse geminam ubertatem, quia simpla satis plenam nobis non effunderet largitatem; dupla uero sufficit iuncto beneficio nos nutrire, nec tertiam, nec eo amplius quisquam sanus expetit inuenire. Habet  quippe uirgo affectum quemdam beneuolentie largioris, erga eos quos perspicit indigere patrocinio fortioris, quos redemptos a filio uelle considerat et eniti, et tamen perficere suo pressos pondere non permitti. Amat ergo talibus uirgo uber tenerum immulgere, affectuque beneuolo inualidos ad queuis fortia promouere: certum habens Mater sancta redemptori Filio non placere, ut pereant, quos uoluit reos originalis debiti non tenere. Sed quoniam uber istud et affectus beneuolentie insufficiens haberetur, si benigno affectui non effectus ualentior iungeretur; habet uirgo a Filio et obtinet efficaciam uel effectum, ut qualem uoluerit perducat inualidos efficaciter ad prouectum. Cui enim affectuosa sollicitudine miseretur, huic efficaci potentia subuenit et medetur;  et uno quasi ubere ad compatiendum miseris se inclinat, altero uero auxilium indigentibus necessarium iam propinat. Ex his ergo duobus uberibus uidelicet affectu et effectu uirgo nobis nutritorium lac infundit, manuque sollicita a turbine et a pluuia nos abscondit; et quidquid leo intonat, repulsat minis potentioribus et retundit, sanat lacte medico quidquid aspis uenefica superfundit. Unde et ubera non indecenter hinnulis conferuntur, qui noxia respuentes, ad utilia libere transferuntur, qui a longe congrua cernunt et discernunt oculo perspicaci, et queuis nocentia saltu uel potentia transeunt efficaci. Quod nimirum constat a matre caprea contraxisse, cui natura potens id muneris creditur contulisse,  ut uideat acutius et discernat discretius quelibet profutura, et respuat sollicitius, et uelocius transeat nocitura. Sic affectus et effectus uirginis a matre gratia obtinent hanc uirtutem, ut discrete peruideant quos sollicite prouehant ad salutem; eos uero transeant, quos persenserint non ad gratiam pertinere, et sordentes abhorreant, permittantque reprobos plus sordere. Quod autem hinnuli non dispares, sed gemelli potius asseruntur, eo quod una matre geniti, uno lacte pariter nutriuntur, uidetur predicto affectui et effectui conuenire, quos una mater gratia grato beneficio uoluit parturire. Qui nimirum sociantur fraternitate quadam, federe coniunctiuo, dum quod primus aggreditur, secundus prosequitur opere completiuo, nec affectat anterior nisi  quod posterior preualet consummare, nec secundus perficit, nisi quod primum perspicit diligentius affectare. Qui pascuntur in liliis donec uirtutibus proficientium delectantur, qui candore morum et odore boni testimonii prosperantur; qui et intus non rubore, sed amore sanius inardescunt, et foris operibus candidatis tanquam foliis dealbescunt. Et hi quidem largo uirginis beneficio non desinunt prosperari, eorumque profectibus uirgo eque non desinit gratulari: donec eorum expolitis ad unguem spiritibus dies suauior aspirabit, et diei huius impatiens umbrarum obscuritas exspirabit. Cum enim matutina uesperam nesciens lux accedit, presentis ignorantie, et omnis molestie nox recedit; collectaque lilia summo regi tripudialiter offeruntur, in cuius  sanctuario, decore septemplici, et immarcescibili perfruuntur. Ubi nulla esuries, ubi iam hinnuli non pascuntur, ubi uirginis ubera nullis proficientibus infunduntur, ubi nullum uirgo iam educat, neminem erudit, nemini miseretur, quia illic infantia, illic ignorantia, illic et miseria non habetur. Hic igitur uirgo pascit, ubi nos adhuc pascere perhibetur, ubi stantibus adhuc umbris diei facies non uidetur, ubi die iam lucida uir a proximo non docetur, ubi iuxta prophetiam  a minore Deus usque ad maximum cognoscetur. Laudatis uero sponse uberibus, sponsus tanquam subtrahens se ab illa, reddensque se sodalibus, eisdem loquitur sed de illa, quia tenere diligenti sollicitudo adeo uehemens est  de illa, ut in hoc loqui cantico non nisi ad illam nouerit, uel de illa.



217 CAPUT Xu.

uadam ad montem myrrhe, et ad collem thuris. Amanti non sufficit ad eum quem diligit montem ire, sed etiam iter suum uerbo eligit preuenire; et dum illum reuisere differt potius quam omittit, uerbo quidem precurrente, ire postmodum se promittit. Si a montis, inquit, presentia paululum me subtraxi, ab eo tamen memoriam uel amorem tenerum non retraxi: mihique illius uel contemptum, uel iram, uel odium non contraxi, sed eiusdem erga me amorem et desiderium fortius sic attraxi. Porro mons, est huius nostre uirginis celsitudo, quam reddit commendabilem fixa et immobilis firmitudo,  cui, etsi flabra uentorum facto uelut agmine hinc inde minas incutiunt, non tamen a gratia, non a statu mansorio montem deiiciunt. Huic quippe uirgini sagittas et iacula frequenter hostes iniiciunt, et malitia procedente arietum impetus et balistas graues adiiciunt, que omnia uirginis montana celsitudo, et immota firmitudo procul reiiciunt, et cassatis nisibus hostes durius repercussos ad ima deiiciunt. Nam siue presens, siue absens estimetur manus potentis adiurata, tamen tantus amor ad uirginem, tanta est de uirgine sponso cura, ut illa instar montis, huius patrocinio sit secura, et cassetur quidquid intulerit uentorum rabies seuitura. Cum enim ab illa uidetur sponsus recedere, illa cedere non permittit, aliquando se absentans reuerti citius se  promittit; et eo quod ipse nouit, consilio ire se perhibet et redire, prout nouit multum sibi uirgini plurimum expedire. Recedens uelut a uirgine, amoris tamen maculas non euadit, paululum absentatus iterum illud uadit; et nec accessus, nec recessus torpori militat sed amori, ut arctius uinciantur, et loro sibi cohereant fortiori. Ad hoc sponsus se subtrahit, ut non data sui copia iam uilescat, ad hoc uadit ad uirginem, ut amor tenerius recrudescat, ut qui amat et uult a uirgine plus amari, eo conflatorio illam uehementius faciat inflammari. uadit ergo ad uirginem, ut illius amor ardentius reignescat, et ea plus amante ipse amplius hilarescat, ut cum illam amplius torreri estu senserit uel amore, proficientem diligat et amplexu foueat gratiore.



CAPUT XuI.


Unde alia translatio habet: Ibo mihi ad montem myrrhe. Ibo ad uirginem, et ne frustra ire uidear, ibo mihi, illi quidem consulere, illi querens satisfacere, sed et mihi: profecto non uacuus, non superfluus illuc ibo, sed et illi conferam, et mihi multum afferam cum redibo. uadam ad uirginem, cuius altitudinem myrrha mirabiliter iam usurpat, cuius carnem integram natiua sanies non deturpat: integritatem cuius mira castigatio cunctis mulieribus excellentem, cuius excellentiam reddit solidam non tumentem. Magnus iste mons quem constat castigatis actibus sic addici, ut non mollis et fluidus, sed mons myrrhe specialiter possit dici: eo quod non uirginem  illecebrosa mollities eneruauit, sed rigor illibatus, et myrrha continentie conseruauit. Quam etiam non indecenter sponsus nominat collem thuris, eo quod famam bonam spargat tam presentibus quam futuris: et accensa carbonibus estusque uiolentia uel amoris, attollatur in cumulum, Deoque sacrificium det odoris. Cuius deuotio, cuius feruens affectio suauior omni thure, Creatori se offerens, superefferens creature; mons est ridiculum nesciens parturire, collis uero eligens de se nisi humilia non sentire. Cum restringit et exstinguit, et non sinit carnis lenocinia uel mutire, cum affectus uermescentes myrrha studet probatissima preuenire: cum propriis uoluntatibus iugum adhibet, legem ponit, cum quidquid sapit caro sale cohibet et componit,  utique mons est, cui presto est tam incomparabilis altitudo, magna uirtus, magna constantia, magna sapientie fortitudo. Cum uero a studiis et operibus transitoriis se absoluit, et quam dulcia internis faucibus sint celestia mente uoluit, cum amore igneo in thus liquidum se resoluit, et immemor terrenorum speculandis tota superioribus se inuoluit; profecto collis efficitur, dum quo excelsior meritis et deuota, eo corde humilior et quasi a ceteris plurimum non remota. Quam cum solam in conclaui meditationi deditam angelus inueniret, eumque futuri partus nuntium iam ipse qui miserat Dominus preueniret; illa ad uerbum Angeli, imo ad uerbum Patris amore deuotissimo se suspendens, nobisque inferioribus necdum magna satis capientibus condescendens:  »Ecce, inquit, ancilla Domini .« Cum nostram planitiem noua gratia uirginis mens excessit, uiditque se preuentum qui tanquam nuntius 218 intercessit, quanta humilitate uirgo deuotissima se depressit, que iam dicta Dei mater sibi nisi nomen ancillule non concessit? Admoto igne ualido in fumi nebulam thus liquescit, in altum fumus tollitur, odoris suauitas iam fragrescit: longo lateque mundus montis huius excellentia uidetur occupari, et tamen adhuc collem cogit se uirgo humilis nuncupari. Ad hunc montem meritis, humilitate collem ire se sponsus spondet, et citius dicto presens loquenti uirgini iam respondet, uel magis locuturam ipse preuenit et commendat, ut illa in amorem commendantis arctius se accendat.



CAPUT XuII.


Tota pulchra es amica mea, et macula non est in te. Ex quo iniunctum sibi uerbum Angelus uirgini nuntiat et salutem, sanctusque superuenit et obumbrans ei Spiritus dat uirtutem: in ea non obtinet suum priuilegium lex iniqua, non peccati permanet recens attaminatio uel antiqua. Porro alia turpis, alia turpis tota, alia uero pulchra, alia tota pulchra est. Turpis quidem illa est quam offuscat et incuruat ira pristina, lex nature, que sibi culpam contrahit ab initio, et a uitio geniture, cuius est tam prepotens, tam inextricabilis difficultas, ut carere prorsus ea non uirtus suppetat non facultas. Tota uero turpis legi praue corruptam subiicit uoluntatem,  et consensu pestifero exsecrandam fabricat unitatem, dum quod lex suggerit uel potius ingerit oppressiua, uoluntate prosequitur et actione obsequitur completiua. E regione pulchra est, que legem scriptam que mandatorum seriem intelligit bonam esse, donante iam spiritu diligit datam esse, ad quam diligentius adimplendam instinctu uoluntario promouetur, sed adhuc obtinere ut preualeat non meretur. uelle quidem adiacet, sed luctam contradictoriam experitur, eo quod uoluntati necdum difficultatis ostium aperitur; dum illa pulsat fortiter, nititur pertinaciter et insistit, ista repulsat fortius, obnititur contumacius et resistit. Illa manu diligentie faciem excolens uult eniti, ut tersa omni macula ad optatum ualeat intromitti; ista huic proposito  resistere satagit et obniti, et nonnunquam potentior gaudet ad uictoriam se premitti. Tota uero pulchra est, quam lex uitiosa, nature contumelia, morbus ire, iam non premunt, non opprimunt, non sufficiunt impedire quin ad repellendas culpas et desiderio uoluntas prouocetur, et ei precedenti digna possibilitas suffragetur. Est pulchra tota, cuius mentis acies uiget, spiritus non egrescit, cuius caro quieta est, nec aduersus spiritum insolescit; spiritus cuius nullam rebellionem sustinens a subiecto, Deo soli obtemperat, nec iam claudicat in precepto. Tota pulchra est que raro exempli genere ad hoc fastigium iam peruenit, cui tanta spiritus obumbrantis gratia superuenit, cuius omnem maculam manus potens misericordie sic abstersit, ut non solum  culpa, sed et culpe timor anxius non supersit. Quod ut quisquam nostri similis ualeat obtinere, dum hoc tempus uoluitur, et sub eo gemit et conqueritur se manere, ut uobis uerum fatear, certam mihi notitiam non assumo, et ideo quod non noui, affirmare temere non presumo. Nam et si noue gratie lux nostris oculis est infusa, cuius ortu disperiit caligo parentum uitio superfusa, est tamen quedam macula nostre uelut impressa faciei, qua urgente dum hic uiuimus, uel ad modicum sumus rei. De qua scriptum est: »Nemo mundus a sorde .---Non est homo qui non peccet .« Huiusmodi maculam uidetur lex seuera nobis miseris impressisse, et hoc uelut cauterio nostram pulchritudinem infecisse, ut quamuis studeamus eam manu  sollicitudinis expolire, non tamen ualeamus ab hoc iure iniurio, eam penitus expedire. Porro macula est neuus tenacior, stigma dedecens, dissona turpitudo, qua se dolet infici, uel, ut plus dicam, affici adiacens et contermina pulchritudo, cui abstergende etsi manus adhibet multam curam, non tamen eliminat quod est iam inolitum et uersum in naturam. In hac autem uirgine si quid inerat uitii naturalis, mundat et demaculat superueniens gratia spiritalis; et quod in nobis durius perseuerat lege misera uel tenaci, in illa manus gratie medicina diluit efficaci. Et quia eam nostra omnium generalis iniquitas non offuscat, sed in conspectu sponsi speciali meritorum excellentia iam coruscat; recte illam sponsus tenerius  diligit et inuitat, ut ad ipsum ueniens, ipsi deuotius et attentius se committat.



CAPUT XuIII.

ueni de Libano, Sponsa mea, ueni de Libano, ueni. Eam que tota pulchra est, ut nec leui macula teneatur, ne forte sine fructu dedisse operam pulchritudini uideatur, monet sponsus ut ueniat, de magna scilicet pulchritudine ad 219 maiorem, de eo quod datum est, docto pede transeat ad datorem. Neque enim in his que accepit quis, conceditur remanere, eisque toto desiderio et auaris manibus inherere, sed ab his non despectu uel odio, sed profectu et consilio ad ipsum qui contulit, mentis oculos retorquere, et non ipsa, sed iam ipsum, dum ipsa propter ipsum, carius obtinere. Libanus  illum mihi uidetur candorem designare, cui sponsus uirginem, imo quem potius uirgini uoluit designare, candorem uidelicet continentie et uirginee puritatis, quem sponse matri filius dono sue contulit bonitatis. Suam enim matrem sponsus in candore uoluit conuersari, ut tanquam a loco mereretur eius excellentia commendari, ut mons ipse Libanus, id est candor excellentie uirginalis, fecundam sic sacraret, ut fecunditas fieret spiritalis. Quamuis, si dici potest, imo forsitan quia potest, non tam locus uirginem, quam locum uirgo sacrare uideatur, neque uirgo a monte, sed mons a uirgine commendabilis habeatur, nec tam uirginem iste candor, quam uirgo extulerit hunc candorem et in oculis digne considerantium prorsus reddiderit gratiorem. Nam et ante uirginem sicut mons Libanus,  sic potest et uirginitas inueniri, sed honore uel paruo uel nullo dicitur insigniri, nec est inuentus quisquam decore uirgineo commendari, siue cuius merito ipsa uirginitas sese gaudeat illustrari. Nostro quidem tempori et huic nostre uirgini istud nouimus reseruatum, ut hoc monte sublimata, ipsum potius montem redderet sublimatum, et mirum in modum ipsa candidior Libanum candidaret, decoremque uirgineum ipsa sui merito decoraret. Magna igitur uirgo et incomparabiliter predicanda, nullis ante mulieribus, nullis posterioribus comparanda, que candori uirgineo nullius ante meriti uel honoris, meritum attulit, munus gratie contulit amplioris. Qui ergo multis retro seculis erat inter mulieres dedecens et onustans, extunc et deinceps gratus redditur  et uenustans; et quem filia Iephte negligens quasi deuouet et deplorat, uirga Iesse prudenter eligens, attollit sacratius et honorat. Sed quia nichil gratie, nichil habet uirgo meriti non acceptum, ab ipso qui dedit, audit et accipit hoc preceptum, ut de tanto candore, cuius prior ipsa munere iucundatur, ad eum se referat, quo auctore ipsa uirginitas fecundatur. ueni, inquit, de Libano, sponsa mea. Tu, ait, que montem Libanum nouo munere candidasti, que candorem uirgineum meritorum excellentia sublimasti, ueni, ipsum tamen uirgineum decorem non deponens, sed eo non contenta sponsi gratiam anteponens. ueni, non ut a uirginitatis proposito iam desistas, sed ut mihi largitori iungaris propius et  assistas, ut que gaudes supra solidum candore uirginali, exsultes propensius sponse priuilegio federe nuptiali. Ideo dicitur: ueni de Libano sponsa. Cum autem repetitur: ueni de Libano, nec additur sponsa, illud, quantum extimo, uoluit bis monere, cui sentit uirginem eo tenacius quo diutius inherere, unde cum sic monita non odio, sed dictante consilio se auertit, ad ea que offeruntur, faciliore transitu se conuertit. Cum uero iterat tertio ueni, nec apponit, de Libano Sponsa, hortatur illam non solum ab his que iam obtinet proficientibus meritis amoueri, siue ad ea que proponuntur sponsalia presentialiter promoueri, sed ut quidquid profecerit, et hoc, tanquam gemino sudauerit in agone, totum amore premii, totum faciat spe corone. ueni ergo, ait, ab his que iam  obtines, proficiendi gratia te auerte, ueni secundo, ad amplexus sponsales familiarius te conuerte. ueni tertio, ut non solum honore uirgineo et sponsali cubiculo iucunderis, sed ut in sede regia cum filio mater in gloria coroneris. Unde subiungitur: Coronaberis, etc.



CAPUT XIX.

Coronaberis de capite Amana, de uertice Sanir, et Hermon, de cubilibus leonum, de montibus pardorum. Ad hoc uirgo sponsi mater uenire tam sollicite commonetur, ut insignibus regiis digne pro meritis honoretur, ut corona detur ei de auro uel argento, de electris, uel lapidibus non compacta, sed nouo quodam genere, de excelsis montibus fabrefacta. Cuius faber optimus montem Amana primum ponit,  montem Sanir et Hermon illi superordinat et apponit: leonum cubilia, iuga pardorum, prudens artifex interponit, et sic mira prudentia opus mirificum fabricat et componit. Sed quid est, quod de tam multis ubique terrarum montibus tres elegit, quos nominatim exprimens, in hoc opus mirificum sic redegit, ut Amana primum, secundum Sanir, Hermon tertium ordinaret, et diuisos loco ab inuicem in hoc opere sociaret? Facile non occurrit in hoc facto quid mysterii figuretur, nisi forte ipsorum nominum interpretatio suffragetur, que diligentius discussa caligantem declarat intellectum, et coronam uirginis ducit mysterialiter ad perfectum. Amana interpretatur dens uigilans, nequam 220 designans spiritum, quem constat quibusque integris  mentibus inuidere, qui semper inuidens amat et appetit nos mordere: morsuque pestifero ad mortem uel ad uitia perurgere, et nonnunquam in tali gaudet se negotio preualere. Ad tantum enim facinus inuenitur somno torpido non torpere, sed malitia uigili constans et sollicitus permanere, qui, etsi uigilantibus, et super custodiam suam stantibus non se improbus manifestat, somno tamen deditos, et sui minus prouidos mordet uigilans, et infestat. A quo non dissonat et Sanir, cuius fit mentio consequenter, cuius interpretatio eamdem uigilantiam exprimit euidenter, uideturque et hoc nomine idem nequam spiritus designari, cui constat malitiam, nonnisi semper uigilem assignari. Sanir quippe interpretatur  auis nocturna, siue fetor. Auis pennarum utens remigio, alarum uehiculo se sustentat, cum longe esse creditur, uolatu prepeti se presentat; et si eius forte proposito non fauere creditur lux diurna, auis malitie spiritalis ad seducendum miseros fit nocturna. Fit nocturna, cum incautum et securum tentatio appetit fraudulenter, cum deprehensa forte sub altera specie ingerit se latenter, cum languoris et somnolentie subsannat sublatum, et deridet, cum ignauus instar bouis ad uictimam ducitur, imo seducitur, et non uidet. Nec immerito Sanir dicitur etiam fetor esse, quia tentatio etsi refugit preuideri, tamen sensibiliter uult adesse; et cum uelut coluber repens in silentio studeat non audiri, morsu tamen inferens fetorem ueneficum, uult sentiri. Tentatio  non preuisa tanquam nare patula non sentitur, cum tentatus mente pressa grauem culpe sarcinam experitur: et quacunque se uerterit in lectulo caliginis sub lodice, fructum fetoris percipit incertus forsitan de radice. Radix plena uitio, suggestio est latenter oppressiua, fructus autem fetidus, consensio uel expletio secutiua, cuius fetor cum nares inficit et internum afficit odoratum, totum reddit hominem uenenatis interioribus eneruatum. Cui recte subiungitur Hermon, qui interpretatur exsecratio, siue anathema eius. Extunc enim et deinceps, non solum nichil boni iste perditus operatur, sed ampliore malitia, bonum, quod aure percipit, exsecratur, quia per rimas narium tanta influit uitiorum collectio uel sentina, ut ad ipsum cor ingredi nusquam uerbi ualeat  disciplina. Excluso autem uerbo, nequam ille miserum amplius cor obdurat, eoque obdurato, aurem quoque, instar claudit aspidis et obturat, ut non solum recto auditui iam non credat, neque diligat obedire, sed quod etiam rectum proponitur, eligat postmodum nec audire. Sic nimirum exsecratur quidquid morum suggerit rectitudo, ut omnem illi aditum claudat intromissa nequiter hebetudo, solis uitiorum fetoribus gaudens nares patulas exhibere, immundisque illuuionibus internorum lacus recessuum adimplere. Quia ergo menti obdurate non admittitur commonitio, non Scriptura, loco ducit anathematis quidquid uerax habet religio uel cultura; soliusque luti mollitie, et immundis amans fecibus detineri, nichil exsecrabilius putat quam a talibus  amoueri. Unde scriptum est: »Exsecratio autem peccatori sapientia ,« qui proficiens in peius, non solum sibi nequam, sed et ceteris uult obesse, potensque malitia, horrori minoribus gaudet esse, de quo procedens feritas, tanquam leo insidians de cubili, omnes sibi reliquos timore succumbere uult seruili. Nonnullorum enim crudelitas non facile intra mentis angustias retentatur, sed fremit et estuat, ut ad nocendum ceteris extendatur; et cum estu malitie fornax incanduerit uel caminus, foris in quosque subditos deseuire furor expetit leoninus. Qui si forte consideret sibi uim non sufficere potestatis, nouum querit aucupium, dolum uidelicet falsitatis, et nunc quasi leo rugiens querit  quem deuoret furiosus, nunc se pardum exhibet dolo multiplici maculosus. Est enim spiritus ille nequam multipliciter bellicosus, ad debellandum miseros nunc utens potentia, nunc dolosus, uolentibus, nolentibus nunc consentaneus, nunc rebellis, artibus mille nocens, et iuxta pardi speciem, uersipellis. Et signanter sponsus cubilibus leones, pardos montibus assignauit, in quo malignorum spirituum et fraudulentum robur, et robustam fraudulentiam designauit, quorum nonnunquam de cubili uel insidiis procedit effera fortitudo, nonnunquam de excelso potentie peremptoria nichilominus fraudium multitudo. Siue ergo fallaces et subdoli ad exercendam fortitudinem euidentius se extendant, siue robusti et sublimes ad texendas fraudium maculas iam descendant,  tam incautis quam inualidis bellum inferunt noxiale, et nisi uirgo adueniat, et miserans subueniat, uexillum referunt triumphale. Ceterum uirgo sancta festinat huiusmodi nequam hostibus obuiare, egre ferens electos quoslibet a proposito filii deuiare; et miserans quos hostilis fere malitia iam peremit; interpellat filium, eique reconciliat quos redemit. Pacato autem filio ad impugnandos hostes fiducialiter se conuertit, frangit eorum uires, nudat fraudulentias et euertit; et quod tumet mons Amana, quod Sanir, siue Hermon elato uertice se attollit, ut lutum platearum calcat uirgo fortiter et emollit. Ergo digne, cum de illis plena uictoria reportatur, ornatur manus lauro, auro caput uirginis coronatur; et de ipsis eisdem montibus dicitur 221 coronari,  cum de horum uictoria plene iam conceditur gloriari.



CAPUT XX.

De capite Amana, de uertice Sanir et Hermon, etc. Sed non reor incongruum, si predicti montes interpretatione dextera uenustentur, nec per eos maligni demones, sed conuersi ad fidem homines figurentur, de quorum uirgo fide gaudens, sollicita de prouentu, sua eos beneuolentia fouet, promouet interuentu. Amana, ut dictum est, dens uigilans interpretatur. Dens autem uigilans, predicator ille non incongrue nominatur, cui tanquam uigili nostra infirmorum custodia commendatur, cui dum offertur linteum plenum animalibus, uel potius more uiuentibus animali , mactare et manducare non realiter,  sed mysterio mandatur spiritali. »Macta, inquit, et manduca .« Pastor enim super gregem suum digne uigilias non assumit, qui doctrine commonitorio illius duritiam non consumit; uigili cuius oculo cum reprehensione dignum quidpiam se opponit, ad resecandum citius dentem mordacius non apponit. Quo contra de aliis scriptum est: »Peccata populi mei comedent .« Post mentem uero Amana, montem Sanir Sponsus uoluit nominare, cuius interpretatio auem nocturnam uidetur resonare, quia nobis torpentibus uitiorum consuetudine diuturna, pastor semper sollicitus auis procul dubio fit nocturna. Cum enim ad peccandum, imo ad persistendum ceca mollities nos inuitat, pastor bonus,  qui non dormit super nostram custodiam nec dormitat, instar nocturne auis, importunus et subitus uidetur aduenire, et mores male securos uerbi gladio durius conuenire. Denique Iudas Machabeus cum noctes premi silentio iam sentiret, eiusque magnis ausibus opportunitas temporis consentiret, incautis hostibus superueniens magnas fortiter strages dabat et securo torpore quiescentes bello uigili triumphabat. uir enim bellicosus estimabat plurimum non referre, utrum noctis an diei presentia auderet hostibus se inferre, dum tantummodo segnis et ignaua hostium incircumspectio cederet cautiori, et uel fortitudine dolosa, uel fraude bellicosa daretur uictoria bellatori Porro apud antiquos celebri est sententia promulgatum, et, ne illud deleret obliuio, apud ethnicos litteris  est mandatum, ut in bello sola uirtutis prestantia non queratur, sed et fraus conueniens, ut hostium malignitas callide conteratur. Dolus, inquit, an uirtus, quis in hoste requirat?  Prudens itaque princeps, cum hostilem malitiam uult subiicere seruituti, prout habet necessitas, nunc dolo manum applicat, nunc uirtuti, ut si hostis dolo restiterit, uirtutis malleo pressus cadat, et, si eum per diem sol non usserit, noctis fraudulentiam non euadat. Ea forma doctor bonus nobis torpentibus superueniens uelut auis, nostre saluti consulens, importunus uoluntati, moribus insuauis; somno graues contulit, et a nobis excutit torporem exsecrandum, iam uigiles, ut aquila pullos prouocat ad uolandum. Qua uero fiducia siue efficacia istud potest aggredi  uel implere, nisi quia que tenenda predicat, prior diligit et tenere: nulloque desiderio presentis noctis caliginem amplexatur, sed transuolans uelut Sanir, uelut Hermon que infra prospicit exsecratur? Nam ille nos inuitat eo efficaciter quo fiducialiter ad doctrinam, qui quam uerbo predicat, commendat moribus disciplinam, qui seipsum non negligit proponens ceteris medicinam, sed quidquid mundus olet, exsecratur et refugit ut sentinam. »Que mihi, ait, fuerunt lucra, hec arbitror ut stercora .« Hermon autem non solum exsecratio, sed etiam interpretari dicitur anathema et quod eius apponitur, hoc est anathematis anathema, ut anathema eius, hoc est separatio separationis doctor merito tunc dicatur, cum ab eo, a quo separari docet, tota et ipse diligentia  separatur. »Non acquieui, ait Paulus, carni et sanguini . Est igitur Paulus anathema eius, hoc est anathema anathematis, separatio separationis: separans a seipso quod ab aliis nititur separare, uel separans a ceteris, quod prius a seipso studuit separare. Et mirandum huius uirginis texitur mirabiliter diadema, in quo dens uigilans, nocturna auis, anathematis ponitur anathema, quamuis si uerborum seriem uelit quis diligentius perscrutari, expresse non dicatur uirgo de his montibus coronari. Non enim dictum est: Coronaberis de Amana, de Sanir, de Hermon, sed Coronaberis de capite Amana, de uertice Sanir et Hermon. Caput, ut cunctis notum est, membris reliquis, totique corpori principatur,  uertex uero, ipsius capitis summitas appellatur; et non caput in uertice, sed uertex in capite continetur, dum non caput pars uerticis, sed uertex pars superior capitis habetur. Per caput itaque figuratur ordo non incongrue prelatorum, quos propheta nominat optimates, capita populorum; per uerticem uero uidetur chorus apostolicus designari, quem in ordine prelatorum constat quadam excellentia principari. uel caput forte potest ipse ordo apostolicus nominari; 222 uertex uero, Petrus est, quem primum constat et precipuum predicari, qui sicut in apostolis, ita et pre apostolis celi clauiger constitutus, manente sic Ioanne, Christum specialiter est secutus. Isti quoque apostoli figurate cubilia sunt leonum in quibus se deponunt reges, et Excelsi  principes regionum, cum feritate posita, qua solent minores quoslibet deterrere, ad istos se inclinant, nec recusant eorum meritis subiacere. Cum enim imperator, seposito diademate quo prefulget, sceptri obliuiscitur, dignitati regie non indulget; et seipsum humilians Petro obsequitur, Pauli monitis acquiescit: quid nisi leo stratus in cubiculi apostolico requiescit? Isti nichilominus sunt et montes meritis Excelsi, solidi sanctitate, qui non terreno fastigio, sed spiritali preeminent dignitate, ad quos leuat oculos quisquis optat decorari facie luminosa, qui se pardum intelligit pelle uarium maculosa. Qui sub fasce multiplicium uitiorum, uirtute propria non securus. et de uictoria non confidens, in ualle uel in campo contra spiritalia nequitie pugnaturus: ad  illorum excelsa transiens, querit sibi uenire auxilium et doctrinam, et ne pereat, apprehendit docto eorum magisterio disciplinam. »Leuaui, ait, oculos meos in montes, unde ueniet auxilium mihi .« Sic et leonum cubilia et montes pardorum recte apostoli perhibentur, quos tam reges quam presides, et qui uaria uitiorum multitudine detinentur, audiunt, et auditis, diuini gratia muneris obsequuntur; et posita bestiali ferocia, ordinatam uiuendi regulam prosequuntur. Ipsos autem ordinatores, cum tanquam uiuos lapides Sponsus ordinet et disponat, eis rite dispositis, ambit reginam uirginem et coronat; et ad honorem eius, illos reddit meritis digniores, ut in choro iustorum hominum ipsi Sponse fiant speciali excellentia propiores. Quod  quia non conferre statim plenius inuenitur, ei quam diligit, promissoriam spem largitur, ut promissione facta uirgo spei presentia iam letetur, et quod uerius est, futurum certa fiducia prestoletur. Coronaberis, inquit. Quo autem merito uirgo spei presentiam digna sit adipisci, sua Sponsus gratia uidetur reminisci, ut omnibus innotescat perfectum cuipiam premium non conferri, cuius non inuenitur digne meritum anteferri.



CAPUT XXI.

uulnerasti cor meum, soror mea, sponsa, uulnerasti cor meum in uno oculorum tuorum, et in uno crine colli tui. Solent hostes ab hostibus timore uulnerum absterreri, et qui forte uulnus intulerit, maius odium  promereri; et quantum gaudet qui ad nocendum et inferendum uulnera se intellexerit preualere, tantum, imo amplius dolet qui coactus fuerit sustinere. Hic autem uirgo uulnerat, et uulneratus odium non rependit, illa quasi preualet, iste manus ad iniurias non extendit; illa compos uictorie, hilarescit facie, manu plaudit, iste quasi pungitur, compunctus non conqueritur, sed applaudit. Manus enim docta ad prelium, et sagitta uulnus ualidum inferentis, non ira, non iactura, non est lesio sufferentis; sed gratiora, sed meliora iudicantur uulnera sic amantis, quam fraudulenti oscula, et fraudes nequiter osculantis . Amat quippe Sponsus uulnerari fortiter, sed amore, transfigi non gladio, sed affectu diligentium fortiore, de profundo cuius uulneris manat  gratia, dulcius amor spirat, et profuso non cruore, sed dulcore amat uiuacius, non expirat. Et recte suum, non caput, non pedem, non quidquam simile perhibet uulnerari, quo nonnunquam uulnerato uidemus uite hominem reseruari, sed cor ipsum nominat, quod uel ad modicum uulneratum manum medicam non admittit, sed carens tam spatio quam remedio, uitalem spiritum mox emittit. Cum igitur cor suum, Sponse uulnere, uelut asserit infirmari, uerboque repetito uult eiusdem uulneris certitudinem confirmari: innuit tale uulnus intelligi, non pestiferum, non mortale, quia et cor non corporeum neque morti obnoxium, sed uitale. Sed quia cor corporis sedes est anime, uite locus, domicilium odii uel amoris, cor nominans, uult intelligi secretum  diligentie gratioris, quo receptat et acceptat eam que illuc meruit specialiter peruenire, et singulari merito gratie sanctuarium introire. Hunc autem introitum expressit nomine uulneris, non cruenti, non furore, sed amore, non ira, sed beneuolentia uiolenti, quia illuc non penetrat ignauia degeneri somnolentus, sed mundus corde, acer animo, irremissa constantia uiolentus. Porro huic sanctuario efficacem uiolentiam non intorquet, qui pede 223 minus recto ad amorem temporalium se retorquet, sed qui nisu preualido studet omnia que pretereunt obliuisci, et inherens soli Deo, eterna sola diligit adipisci. Unde et hoc loco iste simul sponsam nominat et sororem, ut signet his nominibus affectum communis beneuolentie firmiorem, quia et sponse,  quod sponsi est, iure matrimonii non negatur, et diuina lex exigit ut soror cum fratre paterne hereditatis consors et comparticeps habeatur. Est autem uirgo, soror Christi, Christus uirginis eque frater, quibus et in terris una cognatio, et in celis unus dicitur esse Pater, qui licet non pro sexu, sed pro meritis portionem unam pro omnibus non concedat, tamen iuste distribuens, sicut non filium, sic nec filiam exheredat. Cuius Patris uirgo sicut filia, sic et heres, Christi non immerito dicitur soror et coheres, cuius affectus gratior, amor sororius et sponsalis, fratrem et sponsum uulnerat, non iaculi sed oculi cuspide spiritalis.



CAPUT XXII.

 In uno oculorum tuorum. Hoc dicto insinuat duobus uirginem oculis luminosam, sed eorum altero amplius et suauius gratiosam, quorum unum approbans, euidenter nequaquam alterum reprehendit, alterum non accusans, illum unum excellentius magnipendit. Alter forte est oculus cui uisibilia datum est intueri, mundum quidem et omnia que mundi constat ambitu contineri, qui ea que simul, aut post inuicem ordo rerum explicat uel natura, attendit et intelligit mutatione mobili, uel motu mutabili transitura. Imo quidquid est conditum, ad qualemcunque transitum considerat naturaliter festinare, et sicut in corporibus, sic et in spiritibus sibi quidpiam non constare, nisi quod auctor rerum potens, et dominus creature, quosdam angelos iam firmauit,  sue uoluntatis beneficio, non nature. Primus autem et precipuus ille est oculus spiritalis, qui se longe remouens ab intuitu facture temporalis, transcendensque angelos et omnem penitus creaturam, attollit se ad uidendum Creatoris faciem uel naturam. Qui quia mundum nesciens, in salutare Dei laudabiliter defetiscit, et erga plurima non turbatur, sed unum illud necessarium concupiscit, unus recte dicitur hoc est, non amore multiplicium multiformis, sed unum unice Deum amans, et eum solum intuens uniformis. Iste oculus qui se foras ad uiuendum plurima non effundit, sed collecto intuitu Christi secretario se infundit; cor illius uulnerat, dum illic acutior gladio se recondit, ubi Christus oculum nisi unum et simplicem non abscondit. Nec solum  in oculo, sed etiam in crine se Sponsus asserit uulnerari, qui uerbum repetens, ipsum plane uulnus indicat iterari, quia nec uirgini satis erat unum quasi iaculum intulisse, nec item satis Sponso unum, secundo tacito, retulisse. uulneratur igitur Sponsus in oculo uirginis, uulneratur, ut asserit, et in crine, eo quod crinium multiplicitas honestatis amans, patiens discipline non uento rapitur, non dispergitur per inania noxie libertatis, sed mature colligitur, et tanquam redigitur ad ipsius regulam unitatis. Nulla, ut reor, mulier cunctis retro seculis est inuenta, que decisis crinibus relicto uno singulariter sit contenta, que unius crinis merito sic sit digna commendari, nisi cum redimita pluralitas in unum cohibetur magisterio regulari. Sic et uirgo multis  gaudens crinibus, hoc est, uirtutibus uenustari, ne uanitatis aura compellatur ipsa multiplicitas, uentilari, omnes simul aggregat, et quadam colligat unitate, miroque magisterio sub una redigit caritate. Quidquid enim acquiritur multitudine siue copia meritorum, si dilectionis uinculo non ligatur, caret gloria premiorum, neque digna laus approbat quidquid multiplex meritis inuenitur, si non instar crinium caritatis redimiculo counitur. Bene de illa Paulus , prout dignum fuerat, estimauit, quam uolens commendare, perfectionis uinculum nominauit, quia licet uirtutum reliquarum innumerabilis sit collecta, hoc non ligata uinculo manet penitus imperfecta. Ligata uero munit fidem uirginis et uenustat,  et uelut crinis collum ornat potius quam onustat; talique ornamento, tali fides opere gloriatur, digne quidem glorians, cum per dilectionem quod lex diuina precipit operatur. Quos enim grauis et quasi corporea moles a capite semouet et disiungit, fides, uelut collum, Christo nos continuat, nos coniungit; sine qua impossibile est ipsam quoque Deo uirginem complacere, interuentu cuius illam Elisabeth uoluit beatam perhibere. »Et beata, ait, que credidisti quoniam perficientur ea que dicta sunt tibi a Domino .« Et apostolus: »Habitare, inquit, Christum per fidem in cordibus uestris .« In huius colli crine qui predicto dilectionis uinculo counitur, cuius, non onere, sed honore fides uirginis insignitur cor suum uulneratum  leto Sponsus tripudio manifestat, innuens quod affectum eius tenerum robustus amor uirginis potenter afficit nec molestat. In cuius laude subiungit: Quam pulchre, etc.



224 CAPUT XXIII.

Quam pulchre sunt mamme tue, soror mea sponsa: pulchriora ubera tua uino, et odor unguentorum tuorum super omnia aromata. Mammas uocat uirginis quibus paruulos erudit ut grandescant, fouet grandiusculos, ut processu temporis iuuenescant; quas et pulchras perhibet, ut Iudeis littera legis gloriantibus non uilescant, sed tam illis, quam ceteris auditoribus gratius elucescant. Que siue prius mamme, siue postmodum ubera nominentur, uino legis comparata, maioris esse pulchritudinis  perhibentur; dum illius austeritas, Iudeos uelut ebrios et uecordes, horum autem suauitas nos Deo gratos efficit et concordes. Quia uero ubera uirginis non longe superius nostis apposita, et prout Deus contulit, illic exposita; ad exponendum denuo moram supersedeo facere longiorem, ad ea que iam dicta sunt remittens sedulum auditorem. Sed quia hic non solum uberibus, sed et mammis pulchritudo inesse perhibetur, quarum illic uel supra uspiam, mentio non habetur; subtilius intimare uidetur aliquid forte noui, cui, diligentius exponendo, manum siue studium non admoui. Mamme, ut dicitur, non paruulis lac emittunt, sed cum tempus fuerit, emissuras potius se promittunt, delitescentes interim sub umbra temporis immaturi, nondum  fructu congruo, sed turgentes potius spe futuri. Quandiu enim uirgo attendit nos indociles, induratos, et ad uitalem uitam culpis exigentibus necdum natos; intra mammas tenet doctrine beneficium, nec producit, nutrire non presumens quos ad uitam natiuitas congrua non educit. Nouit enim quia Christi est nobis pridem mortuis uitam dare, de caligine uterina ad lucis gratiam innouare; natis uero ipsum iam conceditur beneficium impertire, et ut iam capacibus ubera largius effutire. Si electos, inquit, tuos, ad eam quam preopto lucis gratiam dares nasci, ut te uiuificante, quouis beneficio possent pasci; mamme mee ad ubertatem uberum deuenirent, et uiuentes spiritu, digno lacte efficacius enutrirent.  Illis quidem de tuo uel conceptu uel partu sensim explicarem, et auri audienti secretum mysterium reuelarem; et quod mente incredula non gentiles capiunt, non Iudei, mea sugens ubera, hauriret Ioannes Zebedei. Huiusmodi mammas et ubera in matre uirgine Sponsus laudat, quorum laudes ut debito et eque mystico fine claudat, apponit commendare non lactis alimoniam, non eius riuulos aut fluenta, sed prelatum cunctis aromatibus odorem maximum et unguenta. Et odor, inquit, unguentorum tuorum super omnia aromata. Ex uberibus antedictis quibus uirgo partu mirabilis insignitur, non lac femineum, sed unguentorum manere copia reperitur; super quo si pigmentariorum uniuersa retro series conuenitur, omnis illorum confectio  non tempore sed odore admirabili preuenitur. Quidquid enim a principio subtilitas protulit antiquorum, quidquid de mundo mire condito apprehendit curiositas ethnicorum; quidquid sophi, siue iuxta Pythagoram, philosophi subtilitate seductoria confecerunt, quo uelut aromate corruptiuo magistri discipulos infecerunt, totum longe supergreditur predicatio uirginis et doctrina, in qua ueritas principatur, uiuendi preualet disciplina. Quidquid etiam patriarche et prophete freti dono intelligentie preuidentis, uerborum obscuritatibus texuerunt, siue mysterialibus sacramentis; quidquid patres preteriti nare prophetica presenserunt, qui aduentum uere lucis nuntiare preconio uigili consenserunt; uirgo, regina uirginum supergressa est profectu  speciali, que hominem, salutem hominum parturiuit utero uirginali. Cuius partus et conceptus confecta nouitas, noua confectio, primum thalamo uirginali efficax sanitas, sana relectio; ad nos postmodum certo uirginis magisterio sic procedit, ut ipsa que largitur, transcendat quidquid promissorium antecedit. ueritatem enim uenturam nullus precedentium sic expressit, quomodo uirgo sancta, cui diuina bonitas hoc concessit; ut supra quam ab homine uel ab angelo dici posset, incarnati uerbi mysterium expressius et sensibilius ipsa nosset. Cuius notio et suauis recordatio notionis, tam mira est confectio, et antique abolitio lesionis, ut eis delibuta uirgo tanquam aromatibus uel unguentis, uulnus culpe iam nesciat quam intulit Eue malitia uel  serpentis. Que unguenta uirginis, quibus meruit medicinaliter deliniri, clausa quodam signaculo non possunt nostris plene sermonibus expediri, quia sic in uirgine dignata est unguentaria lux oriri, ut, sicut est, ab altero non possit homine uel sentiri. Odor uero uel opinio unguentorum suauiter et salubriter nobis spirat, suauitate cuius noster languentium animus iam respirat; et ad tantillum illud, quod de certa plenitudine uirgo dixit, hausto uelut odore naribus, noster spiritus iam reuixit. Recte ergo non unguenta 225 uirginis, que nobis longe inferioribus non apponit, sed, quod minus est, odorem unguentorum cunctis aromatibus anteponit, quia beneficio quod apostolis  per uirginem datum est odorari, nulla priorum scientia nulla possunt aromata comparari. Non sine causa, cum Christus ad Patrem, unde uenerat, est regressus, relictisque apostolis necdum in linguis igneis Spiritus est concessus; dignum ducunt apostoli, ut cum Maria matre Iesu in oratione unanimiter perseuerent, ut quod ab illa hauserint, et constantius, quo et certius, asseuerent. Quibus enim largiore copia intelligentie sol refulsit, eis ex ipsa uirgine odor mellifluus sic influxit, ut si cui priorum sensui uel auditui conferatur, suaui dulcedine superferri procul dubio mereatur. De quo subiungitur: Fauus, etc.



CAPUT XXIu.

Fauus distillans labia tua Sponsa, mel et lac sub  lingua tua; et odor uestimentorum tuorum, sicut odor thuris. Bene fauus debent labia uirginis nominari, quia et apis nomine ipsa uirgo dicitur figurari, que priuilegio naturali pascitur floribus, uiuit rore, nescia concubitus, fetus mirabiliter legit ore; sobole fecundatur sine gemitu uel dolore, casta sinu uirgineo fit mater non luxuria, sed amore. Arte uigens, callens ingenio, sollicitudine non pigrescit, miro satis studio suam prudentiam innotescit; dum fauum sibi fabricans, distinctas in ordine cellas ponit, intra quarum angustias ore sedulo mel reponit. Huic api non incongrue uirgo similis estimatur, que decore uirtutum florido pasci spiritualiter delectatur, que uiuit in spiritu, diuina desuper gratia tanquam rore, uirum nesciens, concipit,  parit filium non labore. Que sollicito studio spiritales diuitias coaceruans, uerba sensu grauida in corde conferens et conseruans; secretum conscientie replet dulcedine tam suaui, ut intrinsecus mellea dici ualeat, instar faui. Hanc autem dulcedinem, quam perfectius et plenius ipsa gustat, non morbo inuidie non claue auaritie coangustat; sed, quod roris et dulcoris diuinus ei Spiritus desuper uoluit instillare, sua laxans labia, permittit nobis assistentibus distillare. Attendens enim uirgo, quid prius, quid posterius nobis congruum sit audire, non cuncta simul exerit que dignum iudicat operire; nec tanquam uas reuersatum, quidquid continet, mox effundit, sed ad cuncta minus idoneos tenui stillicidio nos perfundit. Non sic Testamentum  uetus, figurata locutio prophetarum, antiquorum enigmata, obscura superficies Scripturarum; non sic, inquam fauus distillans esse uel dici etiam merebantur, que, etsi fauus erant, clausa sub signaculo tenebantur. Fauum enim, possumus obscuritatem precedentium appellare, que intus mel tenebat, sed non nouerat distillare, quia sensus mysticos, dulcores intimos, et profectus nequaquam perducebat ad nostros caligantium intellectus. Fauus igitur ille suo quodam pondere tunc depressus, tempore multo iacuit manu edificantium non expressus; nec accessit, qui eumdem nostri miserens eleuaret, eleuatum grata manu in os esurientium eliquaret. uirgo uero non tam melle quam  dulcedine plena mentis, diues non pecunia, sed spiritalibus documentis; quod in fauo reconderat melle dulcius, iucundius omni uino, non patulo tanquam uase, non effudit impetu repentino; sed ostio circumstantie aperturam moderans labiorum, id proferre maluit, prout sufferre ualuit ipsa capacitas auditorum. Minus ergo illius labia stillauerunt, dum Christus adhuc inter homines homo uixit, amplius uero cum triumphata morte, maiore gloria iam reuixit, quia et Iudeos pertinaces tunc premebat cecitas superfusa, et nunc apostolis maior cognitio dono Spiritus est infusa. Sunt igitur labia uirginis distillantia tanquam fauus, que non serantur pessulo, nec inseritur eis clauus; sed clausa parte oris, altera pars aperta, que tempori  conueniunt, reddit auditoribus deoperta. Non enim ut linguosa mulier, quidquid in buccam uenerit, subito uerbosatur, sed abscondita secretorum discreto silentio moderatur; dignum iudicans sub uelamento lingue quedam cautius retentanda, que, cum tempus imminet, iam committit labiis distillanda. Ideo forte sub lingua mel et lac habere perhibetur, in cuius secretario duplex scientia continetur: altera que uidetur paruulis et lactentibus expedire; altera iam prouectis et grandioribus conuenire. Lacte etenim paruuli necessario nutriuntur, ad comedendum uero mel grandiusculi prouehuntur; illi Christum hominem uere natum de uirgine protestantes, isti eumdem Deum de Deo natum ante secula uenerantes. Lac de carne prodiens,  dici potest Christi humanitas, mel de flore uel rore ueniens, eiusdem est uera diuinitas, quarum notitiam uirgo sub lingua continet in secreto, nec passim, neque statim sermone uentilat indiscreto. Cum autem Christus Deus et homo ad hoc 226 prius hominem se ostendat, ut uisibili cognito, cognoscentis, ad inuisibile, cor ascendat; quid sibi uult, quod non lac et mel, sed mel et lac sub lingua uirginis dicit esse, que prius illum hominem Deum postea docet esse? Nulli dubium quin in Christo, dignitate deitas antecedat, et ideo dignum ducit, ut in locutione, sua prior humanitas non procedat, sed, si pariter de utraque uel aperta locutio uel operta mysterio componatur, precellens dignitate  in loquendi quoque ordine preponatur. uel potius duplicem uolens scientiam uirginis demonstrare, quam sub lingua in secreto diutius illa uoluit occultare, que illarum non solum dignior, sed etiam anterior fuerit, signanter exprimit in sermone, mellis prius, lactis posterius facta mysterialiter mentione. Prius enim adesse uirgini Deum angelus nuntiauit, quo presente postea concepturam esse filium indicauit, ut in eo quem presentem uirgo nouit, firmius iam confidat, et percepto iam maiori, de minori munere non diffidat. »Aue, inquit, angelus, gratia plena, Dominus tecum .« Et subiungit de altero: »Ecce concipies et paries filium .« Docet per angelum Dominus uirgini se presentem, infundit scientiam melle suauius  dulcescentem, gustata scientia uel sapore melleo quem premittit, per eumdem nuntium conceptum quasi lacteum repromittit. Non enim de conceptu posset illa satis credula premoneri, si non de diuina presentia gauderet certius edoceri, nisi sciret et sentiret sanctum sibi Spiritum desuper aduenire, cuius umbra, sanctum efficitur quidquid illa dicitur parturire. Hec autem scientia de Dei presentia, filii de conceptu, diu sub lingua latet in ipso uirginis intellectu, quo tamen beneficio uirginalis discretio penitus nos non priuat, fontemque repositum non subito reddit expositum, sed guttatim elicit et deriuat. Cuius tanta discretio, discreta operatio ipsam quasi uestiunt et commendant, si qui tamen fuerint, qui eius digne merita iam perpendant;  qui preuidere sciant qualiter obscuris et negligentibus eligat nec mutire, stillare uero diligentibus non prodigis manibus diligat effutire. uestimentis, ut notum est, nostra nuditas operitur, uestimentorum gloria uirginalis nobilitas insignitur; nec placet forte Sponso nisi que bysso et purpura sic uestitur, ut non solum frigus non timeat, sed et cultu decens appareat, dum ornata duplicibus inuenitur. Quamuis in presenti loco non descripserit uestium qualitatem, non expresserit definire ipsius numeri quantitatem; hoc reseruans illi mulieri, quam, ut alias dictum est, quis inuenit, cuius procul pretium, et de ultimis finibus huc aduenit. Que nimirum mulier, queuis anima potest dici, que suorum sollicita, inuenitur negotio sic addici,  ut ab estu uel frigore et incursu precauens repentino, manum mittens ad fortia, laboret, tanquam sedeat in textrino. Hic autem habetur in manibus non queuis anima, inopie timida generalis, sed quedam anima meriti uel excellentie specialis; cuius non tegunt ignominiam, non frigus iam respuunt uestimenta, sed in conspectu Sponsi festiuam eam exhibent ornamenta. Quia uero quam solemnis in oculis Sponsi apparuerit quam festiua, non permittit nos uidere mentis cecitas oppressiua; hic ille uestimentorum nobis non expressit numerum, non decorem, sed ne totum taceat, facit transitum ad odorem. In eo quippe quod de Christo uirgo uel apud se intus sentit, uel stillare iam consensit, quantum uelut apis melle gaudens fuerit  operosa, uel tanquam fauus stillans discreti moderaminis studiosa; illi amplius totum placet, solis cuius oculis patet totum, nobis uelut odor thuris cum carbonibus est admotum. Nam cum diuino igni thus uirgineum se immergit, in defectum salutarem modo ineffabili totum uergit: fortioris tamen imperio damnabiliter non consumptum, sed amoris et decoris merito delectabiliter est assumptum. Quantum autem uel ardeat, uel hoc ardore placeat, non sentimus, sed odorem uel tenuem tanquam longe positi uix haurimus, quia thure liquefacto ad Sponsi latitudinem fumus tendit, odor uel opinio ad nos latitudine se extendit. Ille igitur uirtutes quibus uirgo nobilis honestatur, honestate nobili diuino  conspectui presentatur, quedam sunt uestimenta, non operiende necessaria nuditati, sed conuenientia preferende fiducialius honestati. Que prefertur et offertur diuinis conspectibus instar thuris, non auro, non uestibus, sed conspicua moribus placituris, grata cuius suauitas placere Domino sic uidetur, ut nos tangat et odore, dum nostri sua beneuolentia miseretur. Ad nichil enim aliud foras diligit euagari, sed magis intra duo hec uallo fortitudinis coarctari, ut scilicet sponso exhibeat suo plenius commendabilem se decore, et distillans tenuius, suo repleat nos odore. Unde subiungitur. Hortus, etc.



CAPUT XXu.

Hortus conclusus soror mea sponsa, hortus conclusus,  fons signatus. Quia in horto primo primam serpens mulierem supplantauit, hortum sibi alium 227 Deus Dei Filius tunc plantauit, cum beatam uirginem supra morem ceteris mulieribus attributum, sua repleuit gratia, multo non herbarum genere sed uirtutum: in illo quippe horto mulieris est simplicitas circumuenta, uir gustauit prohibitum, gustato nuditas est inuenta, uicturos in eternum transgressionis merito mors preuenit, tam illis quam posteris mortalitatis maledictio superuenit. Iste autem hortus arbusta non continens, herbas, flores, ligna densarum frondium, fructus transitorios et odores; alia quedam habet digna talibus uel conferri, uel, ut dicam uerius, transitoriis omnibus superferri. Habet enim quod sane sapiens gustus  iudicat fructuosum, quod sibi odoratus recto iudicio pretiosum, quod uisus interior tersa caligine gratiosum, quod abstergit omnem inopiam mira plenitudine copiosum. Huic enim lignum uite fixis radicibus est insertum, de quo qui comederit , morte graui non leditur, sed dicto felicius uita uiuit, quam qui potuit obtinere, ultra uiuere non desiuit. Habet etiam thus admirabile, uel aroma commendabile, uel unguentum, quod non in Arabia, sed in terra negata morientibus est inuentum, cuius qui odorem hauserit, fetores nesciet serpentinos, nec somnolentia preualente morsus sentiet repentinos. Habet nichilominus illum rose uel uiole, uel etiam lilii gratum florem, uel si quem in floribus constat esse uisui gratiorem,  quem qui digne attenderit, et illi se intenderit oculo perspicaci, quidquid triste nox murmurat, gaudio transiet non transitorio, sed tenaci. Est enim in horto lignum uite effusum oleum, flos formosus, ipse Sponsus uirginis, forma pre filiis hominum speciosus, quo presente illum non turpis inopia, non inops obsidet turpitudo, sed in eo habitat diuinitatis corporaliter plenitudo . Deum quippe in Christo, Christum autem in uirgine non umbraliter, sed ueraciter constat esse, et ob hoc ipsum hortum bonis sufficientibus plenum esse, quem ipse qui plantauit, prudenti concilio uoluit sic concludi, ut qui uidet et inuidet, doleat se excludi. Et reuera sicut non obstruitur fideli penitus et amico,  sic uallata fortitudine clauditur inimico: non Iudeum, non gentilem, non fide uacuum intromittit, et quem dignum attendit odio, forti repulsorio longe mittit. In eo igitur, non sicut in antiquo, subdole serpens serpit, fructus eius non toxicat, odorem non attaminat, flosculos non decerpit; non esurit praua mollities, ad effectum esuries non procedit, non serpenti mulier, uir mulieri non obedit. uerumtamen non desertum, non solitarium ledit fastidium, dolor non stimulat, dum eius ipse auctor in eodem festiuus deambulat: uultu cuius hilari res in horto fructificant, species uigent rerum, forma pre hominibus specioso arridet multiplicitas specierum. Eo enim deambulante cuius in uultu decor, gratia in labiis est diffusa, respondet hortus uirginis leto  spiritu, facie non confusa: placens deambulanti omni prorsus turpitudine sic exclusa, ut intus non nisi pulchritudo restet forti munimine circumfusa. Quid autem sibi uult quod hortum conclusum semel sponso dicere non est satis, sed hoc ipsum ingeminat eisdem nominibus iteratis, nisi quia, ut iam dictum esse recolo, huius est intemperantie uis amoris, ut frequenter sermone repetito magnitudinem exprimat affectus gratioris? uel forte ob hoc uoluit hortum dicere bis conclusum, ut ostendat malum duplex ab eadem uirgine sic exclusum, ut et carni tenere spiritus enerui mollitie non assistat, et spiritui fortiori caro contumaciter non resistat. Nos enim etsi mente seruimus per gratiam legi Dei, carne tamen per legem insitam aliquantulum sumus  rei, et cum nobis uidemur uigilante spiritu circumspecti, carne somno resoluta inuenimur non mediocriter imperfecti. uel ideo bis conclusus hortus iste meruit appellari, quia sic inuenitur uirgo duplex studium amplexari, ut in neutro penitus reprehensibilem se ostendat, sed mente circumspecta ab incursu quorumuis hostium se defendat. Sic enim, cum exegit necessitas, negotio sese contulit actuali, ut datis huic manibus non detraheret spiritali, rursus contemplatiuo spiritalem oculum sic infixit, ut actiuum non horreret, cui ad penam Deus peccati merito maledixit. In excessum contemplandi dulcore melleo se suspendit, ad colligendum proximum affectu lacteo condescendit, ab utroque latere uel potius in circuitu sic munita, ut locum daret nulli, a multis  incursantibus expetita. Quia uero indiget hortus irriguo, ne arescat; sed ut abundet potius plantariis congruentibus, et siluescat: hortus iste non tam fonte dicitur irrigari, quam expressiore significantia fons uocari. Fons autem a fundendo, ut nonnulli asserunt, nominatur, eo quod de occultis aquam uiuam fundere uideatur, et perenni uena ebulliens, ubertate non forensi uiuere, sed interna, non torrentibus tanquam lacus, non aquis pluuialibus ut cisterna . Fons igitur et hec uirgo satis congrue dici debet, cuius non arescit intelligentia, non estu arido sensus habet, sed interni gratia muueris docetur ineffabiliter et ditescit, et mirabili iugitate supra quam dici ualeat, hilarescit. Que profecto  reuelatum sibi mysterium tanquam sub signaculo diu celat, ubertatem uiuidam minus capacibus non reuelat: fecunditatis modum, nuptiarum formam, excellentiam celibatus, clausa tenet 228 scientia ueluti fons signatus. Nam qui talem illi scientiam, tam singularem conscientiam assignauit, non reliquit eam ut uas sine operculo, sed signauit, ne audientes et non capientes indigni scandalo perturbentur, festinentque magis ad lapides quam mysterium uenerentur. Nuptialem itaque thalamum uirginis, penetralia secretorum, fontem aque salientis, miram scientiam diuinorum; ipse auctor muneris, claudit seram, claue Dauidica sibi signat, blasphemo caliganti, digno carenti pretio non resignat. Stat foris concio popularis, uulgus perstrepit indiscretum,  signaculo non soluto, non fontem percipit tam secretum: philosophorum argutia, mundi principes sunt ieiuni, oblatrantes non capiunt, nil proficiunt importuni. Multa quidem copia, multa subtilitas est in fonte, unda salit, saltus perpetuat uena ex interioribus prodeunte; sed clauis apposita sic uidetur cunctis forensibus operire, ut infidelibus nil omnino, parum uero quid dignetur fidelibus aperire. Ipsum tamen quod parum est, quantum ad residuam ubertatem nobis sic exuberat, nostram sic exsuperat paruitatem, ut illud nonnisi mens collecta, nonnisi amor capiat indiuisus, quia serpentem liuidum non admittit huiuscemodi paradisus. Unde subditur: Emissiones tue, etc.



CAPUT XXuI.

 Emissiones tue paradisus malorum Punicorum cum pomorum fructibus. Que conclusus iste hortus, uel munitus signaculo fons emittit, qui nullos uel paucissimos ad secreta sue plenitudinis intromittit, uelut quedam paradisus uel delectatio sunt malorum, intus colore niueo, foris autem rubeo Punicorum. Hortus quippe si prudenti manu uel consilio sit plantatus, et irriguo aque uiue temporibus congruis humectatus, quid proferre conuenientius asseratur, quam quod uel fames expetit ad edendum, uel infirmitas iudicat salubre atque efficax ad medendum? Emissiones itaque uirginis que horti uel fontis nomine figuratur, ipse qui commendat, paradiso similes attestatur: imo loquens expressius paradisum malorum Punicorum cum pomorum fructibus dicit esse, et  cetera que sequuntur, que medicinalia constat esse. Fuit pridem paradisus serpentine suasoria prauitatis, fraudis noue conceptoria, peremptoria sanctitatis, in qua uir femine molli consilio cessit fortis, gustus pomi prohibitus, expertis intulit fructum mortis. Ista uero paradisus que de horto uel fonte uirginis est emissa, recompensat potentius que in illa curiosius sunt amissa, existens malorum Punicorum, que intra niuei, extra rubei sunt coloris; et pomorum aliorum, que comedentibus saluberrimi sunt saporis. Color in malis Punicis rubeus qui exterius se presentat, amorem passionis et tolerantiam representat, quam potest in uirginis uita et moribus intueri, qui ad similiter patiendum eius magisterio  uult doceri. Candor interius flos est conscientie, mens secura, que, cum mundus seuit extrinsecus, minaturue passio seuitura; puritatem amplectitur, uirginalem munditiam non relinquit; iniuriis non turbatur, pulsata molestiis non delinquit. Fructus uero pomorum aliorum qui cum malis Punicis emittuntur, eius bona sunt opera que non solum grata uisui premittuntur, sed et gustantibus, hoc est imitantibus non mediocriter fructuosa, et non colore seductibili, sed sapore perutili pretiosa. uerum quia oculo curiosius intuenti grata satis una uel altera species non est rerum, ad cumulandas laudes, multa subdit genera specierum, ut emissiones multimode multum nos faciant admirari, dignaque multis laudibus modis congruentibus uenerari.



CAPUT XXuII.


Cypri cum nardo, nardus et crocus, fistula et cinnamomum cum uniuersis lignis Libani, myrrha et ale cum omnibus primis unguentis. Cypri arbuscule sunt graciles que in multam altitudinem diriguntur, quarum grana in oleo, medicorum perita sollicitudine decoquuntur, cuiusmodi coctione commendabile fit unguentum, quo perunctis doloribus optabile redditur lenimentum. Sic et uirtutes uirginis, subtiles admodum et directe, in excelsum dignitatis, non ramis, sed meritis sunt euecte, quarum fructuosi actus coquuntur in oleo spiritali, cum in amore sancto spoliantur humore noxio uel carnali. Nardus uero que est arbor minuscula huiusmodi cypris adiungitur, cum uirtutum excellentia humilitatis  respectu deprimitur: et quo magis inter mulieres uirgo titulis singularibus est euecta, eo suis in oculis plus apparet humilis et despecta. Bene igitur Cypri cum nardo in hoc catalogo medicinalium sunt 229 premisse, que instar paradisi de horto uirginis sunt emisse, quia uirtutum excellentiam adiuncta humilitas sic commendat, ut secure tanta confectio ad nostram notitiam se extendat. Item nardus et crocus. Ex sola, ut aiunt, nardo, sine altera specie uel mistura, fit unguentum laudabile et confectio profutura; et Maria Magdalena pedes Domini ungere uoluit hoc unguento, sicut satis innotuit lectionis euangelice documento. »Sumpsit, inquit, libram unguenti nardi pystici pretiosi, et unxit pedes iehsu .« Nardus est cordis  contritio quam offerunt humiles et deuoti, qui ad tantam gratiam contribulato spiritu sunt promoti, ut ungant pedes Iesu, et ad caput ipsum profectu ueniant ampliore, et nares circumstantium, uel potius totam domum repleant ex odore. »Domus, ait, impleta est ex odore unguenti .« Et supra in hoc epithalamio: »Nardus, inquit, mea dedit odorem suum .« Huic nardo tam arbori quam unguento crocus assidet et assistit, que presentes febres fugat, uenientibus obuiat et resistit, que in superficie prefert decus aureum uel colorem caritatem significans, que thronum possidet altiorem. Que nimirum caritas deuote humilitati diligit presto esse, contritoque spiritui comes indiuidua  sic adesse, ut quem deuotiore affectu compungi nouerit et inungi, plus amare faciat, et ab eo, quem dilexerit non seiungi. Si qua enim tristitie uel accidie amaritudo febricitans intercurrit detrimentum inferri non sustinens, proxima caritas mox occurrit, que infirmans noxia, deuotum spiritum stare commonet in incepto, ne hostis maleuolus triumphum referat a decepto. Fistula, inquit, et cinnamomum. Fistula que coloris est subrubei, corticem habens durum, signat robur constantie molestiis incursantibus non cessurum, que predictis uirtutibus tam iugem exhibere diligit comitatum, ut pro eis non damnum sanguinis, non martyrii respuat cruciatum. Que nimirum constantia premissis speciebus uidetur necessario sociari, ne, quod amat  deuotio, prohibeat fatigatio consummari, ne bonum propositum, cum non frangat subitatio uiolenta, pedetentim attenuet manus diuturnior et extenta. Et quoniam iuxta mandatum sua semper nouissima sapiens memoratur , adest statim cinnamomum, quod colore, cineri similatur: monens ut in omnibus ad que profectu congruo meretur sapiens proficisci, quis, unde, quo perueniat nunquam desinat reminisci. »Terra es, inquit, et in terram ibis .« Et Iob: »Ago, inquit, penitentiam in fauilla et cinere .« Denique Abraham cum ad loquendum Deo affectu et effectu prospero se suspendit, in hoc tamen excellenti fastigio cinerem se attendit, ostendens de oblato sic beneficio se gaudere, ut sua digne memorans, uideatur quasi  de proprio nil audere. »Loquar, inquit, ad Dominum meum, cum sim puluis et cinis .« Hec sunt arbusta aromatica salubri proficientia medicine, excolendis plus apta moribus, ueraci congrua discipline, cum ceteris quampluribus que aspectu et effectu ab inuicem sunt diuersa, et simul ad medelam profert Libanus uniuersa. Christus quippe, quem plerique aiunt Libani nomine figurari, uult suarum uirtutum seriem ad nos per uirginem deriuari; et, quod multis retro temporibus prophetalis dixit promissio, ad effectum nostris in manibus uirginalis duxit emissio. Myrrha, inquit, et ale cum omnibus primis unguentis.« Superioribus descriptis uirtutibus sub enigmate uel figura, quibus interne mentis amor instruitur spiritaliter adfutura;  ad aliorum uidetur carismatum species pertransire, quas constat corporibus medicinali mysterio conuenire. Ut enim caro, cui est a conceptu lex imposita naturalis, ut plus minusue uiuens, necessario sit mortalis, cum florem matutinum occasu decusserit uespertino, non tamen putredine, non uerme defluat serpentino: myrrha potens imperat, uidetur et imperio preualere, et in huius presentia non timet illa naturalibus subiacere. Myrrha enim unguentum est, quo caro mortua gaudet ungi, quo peruncta, eius integritas, lege miratur insita non disiungi, que uigore priuata uiuido, sciens se iam inualidam, iam inermem, miro tamen myrrhe presidio putredinis olim inolite nescit uermem. Hoc ipsum et ale potentia  sue fortitudinis operatur, unde et satis merito in hoc illi epithalamio copulatur, ut quarum diuersarum una est operatio uel effectus, earum innotescat socialis quedam amicitia uel affectus. Ceterum hoc habet ale iure quodam et priuilegio speciali, quod obtinere myrrha consortio non preualuit generali, ut preter id quod unctio est mortuorum corporum seruatiua, fiat quoque potio uiuentium uiscerum purgatiua. Myrrha igitur est ieiunandi assiduitas, abstinendi asperitas, restrictio continendi, laboris exercitium, meditandi frequentia, studium addiscendi, que primo quidem gustu mire sunt amaritudinis prolatiua, sed usu ualidius operante carnalis putredinis expulsiua. uerum  quia nonnisi in mortuis carnibus ad unguem preualet hic effectus, necesse est ut tollatur uiuendi suauitas et affectus; et, ut sufficientius prosit afflictio forinsecus expetita, nobis, qui caro sumus, fiat de medio presens uita. Nos enim, etsi nonnunquam affligimur foris graui qualibet actione, male tamen uiuimus, radice adhuc uirulenta, uiuida passione; et expedit ut prudens medicus tacta uena internorum motuum 230 habita notione, humores male uiuidos purgatoria faciat egeri potione. Hec autem potio ale est, uel potius amor intimus est uirtutis, qui bonum gignit odium culpe et peremptorie seruitutis, qui a cordis finibus longe expuens turpem feculentiam Pharaonis, illud sane defecatum reddit Christo porticum Salomonis. Cuiusmodi  feculentiam et fecis immunditiam oppressiue, et amoris potionem, et uirtutis efficaciam expulsiue; bene quidam ethnicus non expers uel inscius similis medicine, demonstrauit non uagis et negligentibus, sed in auditorio residentibus discipline  .

Oderunt, inquit, peccare boni uirtutis amore.
Bonus amor, bona uirtus nichilominus est amoris, que perfecto condemnat odio, sentinam immunditie turpioris: et districti scopa iudicii radit quidquid inuenit cenulentum, sponsoque uenienti sternit grato marmore pauimentum. Postquam autem interiora uirtutis amore tanquam potionis efficacia permundantur, extunc et deinceps myrrha et ale pariter operantur, uoluntasque et operatio nobis transeunt in unguentum, quod aduersus eternam  putretudinem, non uitio, sed natura carnalibus dat sufficiens munimentum . Neque enim uoluntas sine opere ad obtinendum meritum languens otio perueniret, nec opus sine uoluntate apud Deum gloriam inueniret, sed affectus per effectum gaudet forinsecus laudabiliter elucere, et effectus de affectu testimonium euidens perhibere. Cum igitur uoluntas, siue amor uirtutis, priorem obtinere loculum uideatur, et uoluntatem preuiam opus sequi nulli dubium habeatur, quid sibi uult quod in hoc loquens epithalamio non premisit alen in sermone, que, etsi non unguento, tamen preuenit potione? Non enim ait, ale et myrrha: sed myrrha et ale cum omnibus primis unguentis, quia  labor operis, quem per myrrham diximus figurari, amorem uirtutis , quasi ducit et educit, et in publicum representat, non enim labor per amorem, sed amor per laborem, quasi uisibilem se ostentat, ideo myrrha prius nominatur, que predux et preuia primitus uult uideri, munere cuius amor meretur cognoscibilis exhiberi. »A fructibus, inquit, eorum cognoscetis eos .« Recte Nicodemus in Euangelio ferens misturam myrrhe et ales libras centum, eodem prorsus ordine sibi conficiens hoc unguentum: carnem Christi mortui ungere uoluit hac mistura; ostendens quia non sit lege mortalium ad putredinem transitura. Et hic nimirum myrrha  prius, postmodum ale nominatur, eo scilicet quod uoluntas iam uisibili opere demonstratur; et in unam misturam in oculis recte credentium conuenerunt, quo conuentu nostris doloribus unguentum utile confecerunt. »Oblatus est enim quia ipse uoluit ;« et »Christus pro nobis, ait, mortuus est .« Quod autem misture huius libras centum Nicodemus legitur attulisse, innuit Christum in pondere et numero suum nobis beneficium contulisse; et quod ante fuerat uerbis et significationibus transitoriis prophetatum, tandem esse certo pondere, perfecto numero consummatum. »Consummatum est ,« inquit. Fallor si uirgo misturam huiuscemodi non confecit, si hac confectione non uermes, non putredinem  longe fecit; si in conficiendo uel pondus, uel numerum, uel ipsum ordinem pretermisit, et non magis paradisum unguentarie plenitudinis huc emisit. Et, ne forte cuilibet hoc unum insufficiens uideretur, quia multiplex necessitas uno plerumque beneficio non suppletur, addit, cum omnibus primis unguentis, ut signetur emissio uirginis opulenta, que cum myrrha et ale reliquorum nobis carismatum dat unguenta. Prima uero et precipua sunt unguenta gemine caritatis, que conclusus iste hortus profert de promptuario sanctitatis; dignisque auditoribus distillat uirgo monitis salutaribus et doctrina, doctrinam accumulans exemplo, moribus, disciplina. Que quoniam non solum hortus conclusus, sed et fons signatus supra meruit appellari,  explicitis iam que horto possunt specialius assignari, ad ea consequenter non differt Sponsus loquendo pertransire, que signato quoque fonti uidentur probabilius conuenire.



CAPUT XXuIII.

Fons hortorum, puteus aquarum uiuentium que fluunt impetu de Libano. Sicut emissiones tue mala sunt Punica, uel cetera que sequuntur, que de horto uoluptatis, uel ad edendum uel ad medendum congrua proferuntur, sic emissio tua, est non horti unius, sed potius fons hortorum, quo amant irrigari corda fructificantia plurimorum. Quisquis enim uult hortus fieri, et campo sterili se preferre, qui decorem floridum et fructum utilem uult proferre; ad  hunc fontem conspicuum et illimem debet studiosius se conferre, uel oblate forte gratis repulse contumeliam non referre; ad hoc quippe uirginis beneuolentia , nobis infirmioribus tanquam fontem uoluit se prebere, ne quibus suadere uidetur auiditas spem bibendi, 231 repulsam duriorem difficultas ingerat hauriendi. Nos enim quibus placet inuenta suauitas sentiendi, sed claudit uelut aditum labor nimius requirendi; illius non exasperat, sed magis se contemperat fonti similis plenitudo, et iam quidem auidos, sed adhuc inualidos eius suscipit latitudo. Sed quia grandioribus qui ardent plenius exaudiri, fontis plana tenuitas uidetur citius exhauriri, eisdem  sapientia uirginis profundo mysterio se subducit; et eos cum labore ad suam plenitudinem introducit. Illi uero, quo amplius considerant illud quod desiderant remoueri, et sperant in puteo largiorem aquarum copiam contineri; accensi desiderio, instantia ualida se accingunt, scientes quod profunda nisi hauritorio non attingunt. Eo igitur non contenti quod uidetur quasi patulum pluribus et commune, in profundum putei dimittunt hauritorium longo fune; persistuntque in opere nullis concussionibus interrupto, donec plenum hauritorium fune retrahant indisrupto. Haustum cuius degustantes, ad tantam dulcedinem obstupescunt, et ad capiendum eam non satis suis uiribus inualescunt, cuius pleni abundantia tandem sitim aridam  non abstergunt, sed more uel amore hydropico ipsi puteo se immergunt. Cum autem, iuxta quemdam ethnicum 

Capiant uitium ni moueantur aque,
in fundo putei non statiuas, non situ degeneri, non standi uitio corruptiuas, sed modo mirabili reperiunt, reperientes hauriunt, aquas uiuas, sicut multe plenitudinis sic et mire dulcedinis ostensiuas. Ad has quidquam morticinum, quidquam noxium non accedit, non serpens insibilat, non uenefico flatu ledit; non lapsus desuper ramus turbat, limus influens non succedit, custos earum Sponsus quidquam inesse turbidum non concedit. Ipse qui est Libanus semper candens niuibus non  solutis, imo summe lucis candor et diuine speculum est uirtutis; ex seipso fundit aquas, et aquarum affluentiam spiritalem, et occulto replet ductu fontem siue puteum uirginalem. Cuius profundos lacus, etsi largiore copia non haurimus, qui angusto quidem uase, et incapaci desiderio conuenimus; quisquis tamen pensare preualet qua ubertate Libanus aquas fundit, nouit quanto impetu earum abundantia huic puteo se infundit. Ad hunc fontem aquarum uiuentium longe positi conuenite, et quos tenet mundi sapientia, ab eius uos compedibus expedite: tumorem philosophicum iteratis uomitibus effutite, uino draconum ebrii, uestri ruinam studii, potu aque uiuido resarcite. Bonus hortus qui fontis  uel putei uocabulum est sortitus, multo pomorum genere et specierum medicinalium insignitus; aque diues irriguo, non situ putido uermescentis, sed impetu fluentis de Libano et in uitam uigore uiuido salientis. Cuius horti sponsus tenetur tanta sollicitudine, tanta cura, profectus accumulans, tam perfecte remouens nocitura, ut non solum conclusum signauerit, ne furi uel predoni pateret uiolento, sed protexerit et desuper, ne tangeretur uel ad modicum nequam uento.



CAPUT XXIX.

Surge aquilo, et ueni auster, perfla hortum meum: et fluent aromata illius. Pulcher ordo. Prius quidem  alloquitur et longe remouet aquilonem, ne festinus preueniat, et preoccupet regionem: ne per campos lati eris libere se diffundat, et horto fructibus diuiti flatus graues siue grandinem superfundat. Tu, ait, qui tibi posuisti sedem quasi regiam ad arcturum, disponens imperare, et mundum tibi subdere seruiturum, surge, nec diutius teneat hec presumptio te securum, quem uolo procul cedere, et non super horti pulchritudinem seuiturum. Putasti similem te fore Altissimo qui tantum Lucifer dicebare, cum soli, qui solus est, non sit per alterum luminare, et tue nequitie, ipso quod profers constet nomine contradici, habens enim similem iam nec Altissimus potest dici. Surge igitur et huius sessionis folles tumidos iam compesce, a sede  pulsus tumida in auras tenues euanesce, tanquam puluis tenuior, in tui similes te disperge, uel fumus inanior, superborum oculis te immerge. Inter nostra seria non tua ludibria, non ludificantium placet iocus, in horto sanctitatis tibi perdito non est locus, qui Euam corrupisti ridens et preualens in ea paradiso, uirgo uel hortus uirginis claudit tibi ostium iam deriso. Surge ergo quem ledit estimatio, tumor propius exinanit, dum iuxta spem falsariam intra horti huius terminos non insanit: hortum conclusum fortiter, ne cures iam inaniter circuire, da locum potiori quem uenientem expedit introire. Et ueni, inquit, auster. Illo remoto longius, cuius presentia, cuius est uicinia recte grauis, ueni  auster, ueni horto saluberrimus et suauis, quem axis meridianus et sol tepidior huc transmittit, cuius transmissio aquilonem frigidum non admittit. Tu igitur qui non gaudes illius noxio comitatu, nec in horto sanctitatis illum sinis gaudere principatu, quia eo procul facto adhuc uirgo tali est beneficio non contenta, ad supplendum quod exigit, uultu ei 232 placido te presenta. De occulta sede illa in qua nil habetur caliginis, nil obsceni, puro diues lumine spirans suauius auster ueni: spira et fla, imo perfla, hoc est perage leni flatu, ut ornetur hortus iste et fixo gaudeat de ornatu. Mihi uidetur auster typum sancti Spiritus obtinere, suauem cuius flatum non potest aquilo sustinere, quem cum ille uenientem uel tenui presentit odoratu,  horret et de presumpto festinat cedere prioratu. Nam illius malitie sic istius potens benignitas aduersatur, ut destruat sua presentia quidquid ille nequiter operatur; et quos ille pressos gelu, fixos tenet, et durum colligat in errorem; iste soluit, et solutis dat currere more torrentium in amorem. Iste conclusum hortum aduentu uisitat pleniore, et diuersos eius fructus aura fouet et promouet leniore, ut ex eis fiant aromata medicinalibus congrua disciplinis, que fluant imo influant curandorum non corporibus, sed amoribus intestinis. Et recte sponsus austrum uenire uel precipit uel hortatur, quia sicut Pater Spiritum, sic et Filius mittere  se testatur, qui spiritus etsi ubi uult, et quando uult, adesse creditur, et prodesse, ab eo tamen mittitur, cum quo habet naturaliter unum esse. »Cum uenerit, inquit, Paracletus quem ego mittam uobis .« Mittit ergo spiritum filius horto siue thalamo uirginali, ut ueniens ille spiret et aspiret, et flatu eum leniat spiritali, et cum dulci spiramine mirabilem illi uirtutum infuderit suadelam, hortus aromatizans fluat, et nobis tanquam superfluat ad medelam.



CAPUT XXX.

Surge aquilo, et ueni auster. uel, si cui magis placet, predictis uerbis ipse sponsus non prorsus remouet aquilonem, sed uolenti surgere concedit liberam optionem, quia, etsi plenus ille malitie, non tamen ad nos uenire preualet, nisi missus, nec ad opus nequam exsurgere,  nisi data licentia sit permissus. uidens igitur hortum sponsus conclusione incomparabili satis fortem; nec timere minas horribiles, uibrantem gladium, seuam mortem: assultuum uel impulsuum molestiis posse non deficere, sed probari, probationis merito dignius et gloriosius coronari; ad eum se conuertit qui persecutor fieri semper gaudet, et, nesciens rei finem, in quosuis iustos mittere manus audet. Surge, ait, aquilo, erumpe de latibulo prauitatis, exere totas uires et peruerse malitiam uoluntatis: intona, fulgura, perstrepe, ingere turbines, grandines et procellas quascunque potes, congere, adde ueteribus et nouellas. Sed ne putes aduersus uirginem effrenata malitia preualere, uenit auster dans uirgini  quidquid ingeris equanimiter sustinere; perflans hortum intrinsecus et miro inebrians blandimento, ut uel prorsus non sentiat, uel saltem non deficiat in tormento. Tu aquilo surge et insurge, et foris persona uiolenter, tu auster intro spira, da quod ille personuerit sufferri patienter; tu maligne domum exaspera, ut paries proximus ardere uideatur;  tu benigne confirma thalamum, ut eo bene tuto nec incendium timeatur. Nunquid non uobis uisus est aquilo durius deseuire, cum Iudeos propinquos generis in Mariam compulit insanire, ut argumento partus integritatem uirginis abnegarent, et lege nostra omnium, eius et Dei Filium genitum affirmarent? Nunquid non dure intonat, cum eumdem filium Iudei persequuntur, cum eorum consortes malitie alterius nationis homines adiunguntur, cum exteros propinquorum urget furor pertinax et clamor insuauis, et utrique immeritum crucifigunt illi uocibus, isti clauis? Non est dictu facile quem matri colaphum, imo quam grauem malleum tanta persequentium uis incussit, et tamen horto sue decorem fidei et patientie non excussit, quia intus  regnans auster uallo illum fortitudinis circumclusit, et a fide et patientia omnem oppressoriam uim exclusit. Sic affectu uario et effectu contrario auster et aquilo conseruntur, sic diuersa et aduersa fronte instar belligerantium colliduntur, fortique fundamento graues impetus fluminis illiduntur, unde et uictrice constantia et illeso edificio reliduntur. Quo conflictu, qua pressura uirgo non ut cremium exarescit, sed oliua fructifera medicinaliter impinguescit, ex qua sudat oleum quod omni pretiosius est unguento, digna fluunt aromata, non auro comparabilia non argento. Non ergo illi soli aquilonis et austri prodest contentio, quorum contendentium tam diuersa manet intentio, sed ad nos usque peruenit collata utilitas, manus extensio, assumpta  gaudens reddere, non claudere cuncta silentio. Sed, quoniam post laudes uirginis quas dignatus est plurimas recensere, in presenti loco sponsus uoluit iam silere; dignum duxi, ut et stylus noster paulisper ori digitum superponat, et huius operis quartus liber finem sibi congruum iam imponat.



LIBER QUINTUS.



233 CAPUT PRIMUM.


[CAP. u.] ueniat dilectus meus in hortum suum, ut comedat fructum pomorum suorum. uidens uirgo et approbans horti similitudinem se habere, plantatam uirtutibus, meritis congruentibus se florere, profectuque mirifico se nisi sponsi faciem non ardere, non potest diutius desiderium sub silentio continere. Quo enim eam ille munit sollicitius ut defendat, quo munitam et defensam attollit diligentius et commendat: eo ista plus diligit, plus dilecti faciem uult uidere, putans parum si quid habet, dum se dolet reliquum non habere. Ille, ait, qui hortum suum manu potens, uerbo non inualidus radicare, radicatum uoluit aquis uiuentibus irrigare, qui eum concludere et quibusque uoluit claudere nocituris, ut ei non preualeant imo ut nec habeant quidquam iuris: ille, inquam, ueniat, et quod suum est, dignetur propius intueri, benignoque intuitu augere gratiam et  tueri. Quod enim aquilo surgere precipitur uel conceditur deseuire, quod auster ex opposito mandatur blandiens aduenire; fiet, et hortus factum sentiet, et erit utile sentienti, si dilectus ueniat suam exhibere presentiam diligenti. Eo presente aquilo frendet maleuolus, noxius non nocebit, auster suauior et efficacior apparebit: ille tribulans, patientiam, patientia probationem, spem probatio non confusam, iste, operabitur caritatem que in nostris prebet cordibus se diffusam. Et quis dilectus suam diutius neget presentiam uel aduentum horto quem plantauit, quem rigauit, cui dedit etiam incrementum: a cuius continentia, quidquid erat noxium, scopa iudiciaria procul iecit, et conclusum forti munimine, specialiter suum fecit? Quem uero non moueat, quod dilectus est, quem uenire diligens deprecatur, et non nisi suum est, ad quod tanquam Dominus inuitatur, cum possessorem ad possessa  uenire deceat etiam non uocatum, et ipse amor, clamor sit, ut non uocare nequeat sic amatum? Ergo dilectus ueniat in hortum, non alterius, non in ius alienum, sed in suum, et suo se ostendat amabilem et serenum; et gratum habens quod in eo utile uiderit et honestum, manu carpat, imo et comedat, nisi forte senserit intempestum. Poma mea, ut arbitror, ad colligendum congrua se ostendunt, imo sua, que maturitatem nisi suo munere non pretendunt, que non sicut nonnullorum uisa placent, tacta protinus euanescunt, sed odore sapido et sapore solido maturescunt. Horum pomorum non solum superficiem oculis speciosam, sed potius maturitatem auido gustui fructuosam comedat ille ueniens, id est sibi assumere delectetur, tollat de medio,  et in suo recondere secretario gratuletur. Etsi enim manere hic ad acquirendum meritum est necesse, illic tamen gaudere premio magis optimum duco esse: et ideo non tam in agro laboris, quam in quietis horreo uellem esse, meumque agricolam pasci et refici sua messe. Audit sponsus uerba sponse, imo desiderium, et respondet; et uenturum, uel etiam comesurum iuxta preces uirginis non se spondet; sed, quod longe est amplius, monstrat dicto citius se uenisse, nec aduentum postulatum aure surda uel ad modicum distulisse.



CAPUT II.

ueni in hortum meum soror mea sponsa, messui myrrham meam cum aromatibus meis. Sicut mittens  ad uirginem supradictus est Dominus angelum preuenisse, et apud eum uirgo dicta est gratiam inuenisse: ita et hic postulatus ut ueniat, non aduentum suum petenti pollicetur, sed uenisse et fecisse quod uisum sibi congruum fuerat, se fatetur. Tu, inquit, sollicite petis ut ueniam, sed iam ueni: tempus a te quasi propositum et petiti muneris spem preueni; et supra quam rogares et peteres, beneuolus uenire festinaui, et hortum meum non iam preambulo, sed mea ipsius presentia uisitaui. Nec enim dignum est ut quem manu propria consitum ordinaui, quem plantatum et rigatum ad prouentum congruum prouocaui: mea nudum presentia in manu decipientium resignarem, et priora dona  profectuum, nouissimis deterioribus infirmarem. Quem igitur hortum feci, uirtutes uarias inserendo, eumdem meum reddidi, custodiam utilem conferendo, quem conclusi et signaui, queque noxia prohibendo, meum foui et promoui, meam illi iugem presentiam adhibendo. Quomodo enim sororem, quam cognato affectu mihi Pater unicus obtulit diligendam, quomodo sponsam, quam seuero 234 et sincero commercio suasit mysterialis unitas amplectendam, quomodo, inquam, mea sollicitudine, mea presentia defraudarem, et non bona magis initia meliore termino collaudarem? Cuiusmodi nominum uidelicet Sororis et Sponse, quia significatio utcunque est superius expedita, supersedeo replicare, ne fastidium generet toties repetita, et prudens  lector nequaquam forte solis presentibus inherebit, sed ad superiora mentem et oculum sollicitius retorquebit. Quid autem in horto dignatione sua fuerit operatus, ostendit, qui uenire tanto fuerat desiderio postulatus, ne putetur illic torpore et negligentia nil egisse, quamuis necdum omnia iuxta libitum uirginis peregisse. Messui, ait, myrrham meam cum aromatibus meis. Districta castigatio, abstinentie fortis austeritas, continentia uirginalis, tam corporis quam mentis integritas: mira satis unctione ab eterna lesione uirginis carnem seruant, et supra ius nature, supra naturam ire, meritorum congeriem coaceruant. Cuiusmodi myrrham in hortum suum ueniens sponsus iam messuit, quia matris continentia sic filio perfecte complacuit, ut eo incarnato  cum natura miraretur inenarrabilem genituram, rei tamen nouitas non inferret extollentie cariem, non uermiculum, non lesuram. Fecundam quippe integritatem cunctis ante et postea uirginibus inconcessam, tulit sponsus de area tanquam in horreum iam demessam, cum suo eam beneplacito et custodia uoluit sic munire, ut ad eam non posset agri bestia, non auis alta sapiens introire. uoluptas enim carnis que fecunditatem consueuit bestialiter preuenire, miratur nil suum in conceptu uirginis inuenire; et in terreno campo messem crescere tam maturam, et sublatam uelut furto nil depopulatorium perpessuram. uolatilia celi que honestum aliquid uel utile saluti non seminant, sed aliorum sata edaci auiditate plerumque exterminant:  indiscreta presumptio et inanis elatio que ex bonorum profectibus solent nasci, et innata prauitate illorum defectibus gaudent pasci: predictam myrrhe messem dolent quasi de medio sic subduci, ut ad eam non uiolentia, non fraudulentia, uel ad modicum ualeant introduci. Conqueruntur auicule se fuisse diutius debito somnolentas, et metentis amore, studioque uigili se preuentas; nunc uero ad rapinam manus habere uigiles et extentas, sed clausura horrei et sera irreserabili se retentas. Cuiusmodi horreo sua quoque aromata sponsus claudit, et signatis claue Dauidica uoces oblatrantium non exaudit, quia pudorem uirginis preripit quadam ueluti messione, ne in agro feris exposito ledatur  inuido susurrone. Inimicum hominem qui super triticum zizania plerumque seminat, qui ledere uitam non preualens, famam saltem bonorum attaminat; a contactu uirginis obuiante manu foras eliminat, et hostem pudicitie a pudoris claustro procul exterminat. Non uult enim ut illius opinio redolentior aromatibus uel unguentis, deturpari ualeat sophiste cuiuslibet ualidioribus argumentis, quin eam et uirginem et fecundam teneat fides certa, et predicet re ueraci, quamuis ceteris inexperta. Sic myrrham cum aromatibus subducens emulo, uellicanti falce metit, et horreo tradit fidelius conseruanti, dum illius castum propositum et odorem suauissimum castitatis, coaceruat, et conseruat forti patrocinio ueritatis.



CAPUT III.


Comedi fouum cum melle meo: bibi uinum meum cum lacte meo. Diues anni successibus myrrhe uel aromatum messione, non addit se perfusum iuxta litteralem consequentiam unctione, sed comedit, cum non myrrha uideatur esui conuenire, et bibit, cum non dicat aromata quispiam se sitire. uerum quia uirginis conuersatio pressuris et tonsionibus exposita, meritorum perfectio non molli somno, sed studiis uigilibus acquisita; et quidquid denique in presenti uirgo sibi congerit per laborem, Sponso danti et amanti nichil amaritudinis ingerit, sed dulcorem: ideo messe facta iam se perhibet comedisse, in eo se ostendens profectus uirginis esurisse. Denique in Euangelio: Anima, inquit ille, habes multa bona posita  in annos plurimos: requiesce, comede, bibe, epulare . Iste ergo diues, non cuius nocte repetenda est anima pro commissis, sed clauso diues horreo messibus intromissis; non spem tendit falsam in dies plurimos uel in annum, non eisdem messibus trituram adhibet neque uannum. Miro enim loquendi genere, quam myrrham uel aromata dixerat in metendo, nunc fauum inuenit, nunc mel esse perhibet comedendo, quia gustus comedentis nil melle dulcius experitur, et nulla Christo gratior, quam matris, integritas inuenitur. Nostis fauum quamdam uelut thecam repostoriam appellari, quam cereis distinctam cellulis inuenitur apis sagacior operari, que operandi callida quodam tectorio se abscondit,  in quo, fauum, et in fauo, miro studio mel recondit. Huiusmodi fauum ipse, cuius protectio diligit operire, et cura peruigili totum in circuitu custodire: ipse, 235 inquam, ledi non sustinet, arescere non permittit, sed cum melle insito ad mensam propriam, ad suum beneplacitum intromittit. Fauus quidem tenerior dure leditur et arescit, et negato sibi melle ariditate perditus inanescit: cum carnis integritas amore Christi sapido non dulcescit, odientique peccare uirtus sui pretio non clarescit. Caro enim fragilis recte dicitur esse cera, quam in fauum redigit conuersatio studiosior et austera; cui mel inseritur et dulcedo incomparabilis latet clausa, cum assumpte castitati amor Christi dulcior est in causa. Fauum igitur, quem interna siccat inanitas, et consumit;  in suum Christus cibum, in suam Sponsus gratiam non assumit; et ei digne reproba carnis castigatio uel integritas est puelle, que proferri et offerri presumitur arida sine melle. Illa uero suo conspectui, suo fidenter esui presentatur; que melle copioso, que amore gratioso plenius impinguatur; cuius pingui dulcedine, siue dulci pinguedine comedens hilarescit, et quo magis epulatur eo esca ditior inualescit. Quia uero comestioni bibitio iungitur congruenter, non solum quia biberit, sed etiam quid biberit Sponsus, innuit consequenter, ut et doctam et diuitem ostendat uirginem que propinat, et potum commendabilem, qui bibentem reficit et saginat. Bibi, ait, uinum meum cum lacte meo. Prudens uirgo, studiosa sedulo ministerio complacere,  dilecto digne pranso uinum miscuit in cratere, ut cum refectus cibo, uino pariter fuerit hilaratus, largior sit ad dandum quidquid fuerit postulatus. Et recte famulatui dedita non corruptibili, sed diuino Sponsum non aquis turbidis, sed melius et consultius, potat uino; ostendens in complexu et ministerio nuptiali non algere se defectu, sed affectu feruere spiritali. uinum quippe non illud insanabile, et ueneno comparabile aspidum uel draconum , quo furit et deuiat error perditus nationum; uinum, inquam, amorem significat rusticanis et pannosis pauperibus inconcessum, quo rapiuntur diuites gratia, mente nobiles in excessum. Denique sapientia ad amorem prouocans nos diuinum, non aquas insipidas, sed prudenti mysterio miscet uinum,  ut nostra paruulorum uel infantium conuersatio iuuenescat, et uino bibito dignis profectibus maturescat. Bibite, inquit, uinum quod miscui uobis: relinquite infantiam, et uiuite . uos, ait, quos tenet infantia non annorum, morum infirmitas, non etatis, qui non defectu uirium, sed more carnalium affectu languido laboratis, uinum, quod uobis miscui, bibite, non Falernum, sed amorem spiritalem quo ebrii uiuere merentur in eternum. Relinquite infantiam, que nequaquam ad maiora sufficit aspirare, que non amat, uel potius, nonnisi carnaliter scit amare; que amantes amore inconsulto prepedit et obscurat, obscuratos, obscuranti, noxia hebetudine configurat. Cuiusmodi amantes  non ad lucem promouet, sed a luce remouet suus amor, delectatio non serenat, sed magis alienat a suaui requie durus clamor; eorum corda concutit, et cecitatem incutit amoris species deceptiua, et profectu pessimo, gradu tandem ultimo mortem ingerit oppressiua. Qualibus quidam ethnicus:

Quid uos, ait, perdiderit, dicam: nescitis amare.
Isti non uino uel draconum forte et aspidum uino poti, longe a salutifero sapientie poculo sunt remoti; quod illa suis auditoribus manu porrigit non auara, potos reficit, refectos suauitate inebriat quampreclara. Hoc uinum sapientie, gratie calicem et uirtutis, quo potus efficaciam uite consequitur et salutis; uirgo Deum generans bibit plenius, bibens, suauius iucundatur, que modo inestimabili uirgo permanens  fecundatur. Que filium ex Deo et ex se genitum, quem concepit utero uirginali, cuius Sponsi et Sponsa est, alto consilio, mysterio nuptiali; sinu casto continet, affectu colligit spiritali, sicut Sponsali filium, sic et Sponsum amore diligit filiali. In cuiusmodi nuptiis non exhauritur hydria, calix regius aquam nescit, non princeps in triclinio mysterii nescius obstupescit; non conqueritur quispiam timore uel presentia paupertatis, non Sponsus arguitur, indocte uel prepostere largitatis. Ille etenim qui a summo celo, a secreto sinu Patris egreditur, qui thalamum nuptialem saluo signo firmitatis clausum ingreditur, et inde in celebrato nuptiarum mysterio Sponsus egreditur; tantam secum attunt; tantam uoluit plenitudinem nuptiis interesse, ut  constet eis et honestum et necessarium nil deesse. Quia igitur celebrari non debent nuptie sine uino, maxime que non fiunt solius carnis intuitu, sed diuino; in istis nuptiis non uinum deficit, sed abundat, quod ipsos nuptiarum celebratores non solum reficit sed fecundat. Amor quidem spiritalis, quem constat uino fortius estuare, tanto feruore spiritus inuenitur uirginem debriare, ut aquarum obliuiscens, quarum diluuio periclitatur conteri munditia castitatis, indefesso desiderio tota in amorem transeat ueritatis. ueritas autem Christus est; Christus uero Deus et homo est. Amat igitur uirgo Deum Christum amore procul dubio non carnali, sed quia Deus Spiritus est, amore diligit spiritali; Deum, inquam, spiritum amat spiritu uehementi, quidquid male sapit  caro, fortiter et efficaciter conterenti. Deus enim Spiritus qui non uisibiliter uult uideri, gaudet similitudine 236 et inuisibili glutino uult teneri; et illo amore uelut auito mero precipue delectatur, quo eum quis diligens spiritaliter amplexatur. Cuiusmodi amorem angelicis spiritibus contulit ab antiquo, in quo si permansisset, qui hostis fieri uoluit ex amico, non falleretur homo, nec doleret mortis meritum incurrisse, que illius inuidia in orbem terrarum legitur introisse . Quia uero inuentus est amor iste in angelis minorari, uult eum Deus, non in illis, sed in hominibus restaurari; et ante legem, et sub lege a patriarchis et prophetis spiritaliter amari se deposcit, exortisque diebus gratie, hunc amorem expressius in matre uirgine  recognoscit. Quem in illa sentiens sua dantis gratia plenius abundare, eo iucundius, quo suauius, instar uini uoluit acceptare; gustuque auido oblatum a uirgine potum hausit, et in abscondito beneplaciti sui, eo firmiter, quo irreuocabiliter illum clausit. Recte ergo uinum suum Sponsus asserit se bibisse, hoc est, amorem diuinum, quem uirgini contulit, haustu gratifico recepisse; amorem quo illa toto corde, tota anima, totis uiribus Deum Christum uoluit amplexari, idem Christus acceptare, et accepto creditur delectari. uerum, quia uerbum caro, Deus homo ex uirgine nasci disposuit, uirgo Deum diligens, ipsum et hominem diligere Mater apposuit; sciens mandatum legis non satis utile, non fecundum,  si primo et maximo non addatur simile uel secundum. Amat igitur proximum, legi satisfaciens uel Scripture, amat Christum hominem, memor inenarrabilis geniture; carnem suam in filio non persequitur odio nouercali, sed affectu materno complectitur, et iure diligit naturali. Neque enim duritia lapidum eius duritia; nec mens eius enea potest dici , sed inuenitur Mater amori tenero sic addici, ut attendens Christum factum hominem ex seipsa, illum tanquam se diligat, uel si dici ualeat, plus seipsa. Hec autem dilectio, hec matris affectio siue cura, lactis nomine figuratur, quod impendit genito genitrix ex natura, quia mater sinu uel gremio filium continet uel recondit, et amore tenero, et affectu sollicito lac infundit. Cuius  amor lacteus uigens dulcore naturali, non diuino derogat, non uino preiudicat, non semper est aduersarius spiritali; sed meretur apud Deum gratiam non mediocrem inuenire, si non solus principari, sed in copula diligit subseruire. Denique lator legis euangelice, dicens: Qui amat filium uel filiam plus quam me, non est me dignus , nature priuilegium non damnauit, sed duorum affectuum prudenter copulam ordinauit, ut prelatus amor Dei modo careat uel mensura, amor uero naturalis secundum locum teneat in iunctura. Etsi enim nonnulli eo anterius, quo facilius capiunt naturalem, qui necdum sunt idonei uel intelligere uel diligere spiritalem, illum tamen qui Dei est, primum et maximum constat esse, qui uelut in iunctura secundum  sibi proximum uult adesse. Et secundus quidem sine primo in nonnullis aliquoties inuenitur, in quibus uel ignorantia, uel degeneri negligentia preuenitur; primus uero qui perfectione uigens non nouit inuidere, secundum introducens eum semper secum in copula uult uidere. Quod igitur Paulus prius tanquam secundum insinuat, cum nonnisi crucifixum Corinthiis predicare Christum assiduat, parcit infirmitati, profectui consulit, promouet fidem, ut qui necdum poterant Christi capere deitatem, eius saltem erga ipsos et intelligerent et diligerent caritatem; et quem pro ipsis, imo pro omnibus gratuito nossent pati, eius tante, uel amando, uicem redderent bonitati. Non iudicaui, ait, scire me aliquid inter uos nisi Iesum Christum et hunc crucifixum  . Et paulo infra: Tanquam paruulis, ait, lac uobis potum dedi non escam . Qui autem pastu lacteo sic fouet et promouet imperfectos, sciens quid cui tribuat, sapientiam loquitur ad perfectos; Christumque Dei Filium Deum predicat eternalem, natum ante secula, gignenti genitum cequalem, sic lacte paruulos, grandiusculos uino potat, in quo profectus uarios, uel profectuum gradus notat; habens docere eos, et a quibus infirmioribus facilius amor capitur naturalis; et eos, quibus grandioribus iam digne congruit spiritalis. uirgo uero ex quo, nouo genere genitrix est effecta, ad tantum perfectionis fastigium diuini gratia muneris est euecta, ut Christum uere Deum summo diligat  desiderio, iusto iure, et eidem homini impertiat pariter debitum ius nature. Amat in Filio Deitatis excellentiam mente pura, amat et carnem suam tenere uel suauiter ex natura; ad diligendum illam estu rapitur et euehitur fortiore, ad hanc quasi renititur gressuque reducitur molliore. Ad illam se subrigit uehementius ebria, ad hanc sobria se lenius inclinat: illi uinum fortitudinis, huic teneritudinis lac propinat, uiget amor duplex in uirgine, et alter alteri non detrectat, utriusque concordem copulam Christus suscipit et acceptat. uenite, ait Isaias, emite absque argento: et absque ulla commutatione uinum et lac . Sciens propheta Christum amore solitario non placari, sed gemine gigantem substantie geminato munere delectari: ad emendum  uinum et lac prudenti nos consilio uoluit erudire, innuens uinum Deo, lac homini, imo uinum et lac Christo Deo et homini conuenire. Cum autem hoc uinum et lac emi iuxta prophete debeat documentum 237 quid sibi uult quod huic emptioni non admittitur ulla commutatio, non argentum, nisi quod ille duplex amor, quo Christus Deus et homo pariter uult amari, non auro, non argento, non terreno potest pretio comparari? Non enim pecuniarum congerie, sed spiritus pauperie emitur et acquiritur illud regnum, in quo omnis qui sane Christus amat, cum eo permanet in eternum, cuius et amor in presenti nichilominus pretium uile nescit, nec ab eo uult teneri qui abundantia temporalium intumescit. Recte ergo Isaias ad hanc illos  prouocat emptionem, qui nullam in emendo argenti preferunt mentionem, sed qui magis offerunt tenuem spiritum, mentis intime puritatem, carnis continentiam, relicta molli sindone nuditatem. Hoc munitam pretio credo uirginem ad nuptiales nundinas introisse, et inuentum et cemptum uinum et lac Sponso pariter miscuisse, ut Deo et homini Christo, gemino calice deseruiret, sciens quod alterum ille sine altero non sitiret. Quo potus et refectus ille rursum conuertitur ad sodales, eosque sollicite ad epulas inuitat nuptiales, ut qui thalamo secretorum conscio uelut assecle famulantur, mense quoque diuitis conuiue et comparticipes habeantur.



CAPUT Iu.

 Comedite amici, bibite et inebriamini karissimi. Amicos uocat angelos, qui in eius amicitia perstiterunt, cum amare Lucifer et plures eius consentanei destiterunt: qui celebranti nuptias, pulsis longe non amantibus, astiterunt, et secreta nosse mysteria digno ministerio familiarius institerunt. Quos astantes, et instantes scientie profectus capiant opportunos, Sponsus non esse inopes sustinet, non ieiunos, sed aperto cellario et ostensa munerum largitate, uelut ad mensam prouocat medullatorum pinguium, et uindemie defecate . Comedite, inquit, amici. uos ait, quos sodales et amico presentibus uolui nuptiis interesse, remotisque non amantibus, amantium osculis presto esse: in mea mecum mensa  comedite que uobis apponuntur, hoc est intelligite, que intellecta placere merebuntur. Intelligite quid nuptiarum solemnitas, quid mysteriorum profunditas habeat gratie uel saporis, quid uirginis fecunditas, quid matris integritas glorie uel honoris: intelligite, uerbum caro factum est , quid contineat sacramenti, quid humanis diuina, terrenis celestia conferant adiumenti. Hec autem intelligentia recte comestio nominatur: et cum ad comedendum angeli uel huiusmodi alius inuitatur: diuinus sermo non indigentiam intendit pellere corporalem, sed requirendam innuit intelligentiam spiritalem. Denique cum ad Ezechielem in uisione manus Domini mitteretur, et in ea clauso liber signaculo deferretur: Fili, ait, hominis comede uolumen istud, et uadens  loquere ad filios Isrel . Quia nichil uel parum prodest quod manus missa librum attulit sigillatum, si prophetam lateat quid idem liber continet exaratum, ad comedendum uolumen ille necessario commonetur, ut scilicet, non dente, sed mente capiat quod in uolumine continetur. Comedens quippe non sola cibi contentus specie uel decore, ardet magis et appetit gustu refici uel sapore; et quiuis recte sapiens, non Scripture sono tinnulo, uel affectu, sed magis ad profectum digno pascitur intellectu. Quo quia pasci nequit sue solius uiribus uoluntatis, sed donatus gratia, et diuine beneficio largitatis; propheta post auditam uocem Domini uel mandatum, necdum sibi sufficit, sed ab illo perhibet se cibatum. Et aperui, inquit, os meum, et cibauit me uolumine  illo . Prouocanti, ut comedam, os meum nisus sum aperire, monenti ut intelligam, apposui studium obedire; et ille iam preuentum monitis oblatis, intentum expanso uolumine me cibauit, hoc est larga scientia et intellectu litterario me donauit. Expandit, inquit, illum coram me: et dixit, comede uolumen istud . Librum quidem quem missa mihi manus attulit inuolutum, nullo mihi studio nullis reddidi uiribus absolutum; sed ipsa que attulit, uelamen abstulit supereminens uel oppansum, et quod in uolumine claudebatur, euidens reddidit uel expansum. Nam, etsi meum est monenti obedire, dare quasi manus consentaneas ad profectum, eius tamen est gratie dare mihi, uel cuiuis, agilem intellectum: meum est os aperire ne  ex toto a pastu sim dignus abigi: illius est implere, hoc est, dare prudenter intelligi. Dilata, inquit, os tuum, et ego adimplebo illud . Et alibi: Da mihi intellectum ut discam mandata tua  Et ille: Intellectum, ait, tibi dabo, et instruam te . Loquens ergo sodalibus quos secretis mysterialibus Sponsus uoluit interesse, rusticanos ad nuptias ieiunos inter noluit eos esse, sed mensa proposita profunde magnitudinis et plenitudinis exquisite, amicos longe fecit ab inedia multitudinis imperite. Comedite, inquit, amici, hoc est intelligite mysterium mirabile, inenarrabile sacramentum, quod ceteris, non amicis, ignorantie aperit uelamentum: uobis autem 238 mihi ministrantibus et  assistentibus dedi, nosse quibus quod natura non obtinet, mea solius gratia subest posse. Neque enim, ut nonnulli aiunt, ab initio angeli naturaliter obtinebant, ut sacramenta nossent, que in Deo abscondita plenius permanebant, que cum uenit plenitudo temporis, ut Deus Dei Filius uellet nuptias celebrare, illis prius et familiarius uoluit reuelare. Unde Apostolus: Que sit, inquit, dispensatio sacramenti absconditi a seculis in Deo, ut innotescat principibus et potestatibus in celestibus per Ecclesiam multiformis sapientia Dei . Dei sapientia in seipsa permanens uniformis, agens foris multa et uaria, dici meruit multiformis, que principibus et angelicis potestatibus quasi multiplicius innotescit, cum secretum incarnandi uerbi mysterium eis clarius  illucescit. Quia uero non angelo, non homini satis ad meritum sufficit intellectus, si non intellectui diligendi suauior applicet se affectus: recte post comestionem, amici etiam libere commonentur, ut et docta confectio, et perfecta refectio uitalem sufficientiam operentur. Bibite, inquit, et inebriamini, karissimi. Si me, inquit. donante sacramenta recondita capitis intellectu, adhuc eo non contenti, estote solliciti de profectu; et, ut satis proficere, et tanquam perficere uideamini quod cepistis, comedentes bibite, hoc est, diligite quod intelligentia percepistis. Nihil enim uel parum prodest intelligere que magna fuerint, que perfecta, si non gratia potiore dilexerimus intellecta: et sicut populus non intelligens, Osee testimonio , uapulabit, sic  non diligens intellecta, seruus nequam, reum se negligentie condemnabit. Recte ergo sodales uel amici non solum intelligere, sed et diligere commonentur, ut cum profunda iucunde perceperint, dulcorem suauissimum admirentur; et qui pridem quasi doluerant de casu misero peccatoris, iam pre gaudio stupeant ad tam mirabile consilium redemptoris. Cuius cum altitudinem intelligendi et diligendi tanquam manibus apprehendunt, stupore et gaudio debriati in tantam uelut exstasim se suspendunt, ut obliti uulnerum que fraus hominibus pridem intulit serpentina, iam nonnisi de medico uel de presenti cogitent medicina. Comedunt, cum intelligunt uitale mysterium, salutares nuptias celebrari, bibunt, cum diligunt in priorem, imo in ampliorem  gratiam hominem reformari: inebriantur, cum stupent et herent, et pre gaudio non sufficiunt admirari, quod assumpta in Deum humanitas meretur super angelos exaltari. Huius secreti conscios sponsus loquens amicos nominauit, ebrios autem amore et gaudio carissimorum nomine cumulauit: innuens et eos sibi gratos qui ad sciendum subtilia spiritalem applicant intellectum, et eosdem gratissimos, cum diligendi ueniunt et perueniunt ad profectum. Quibus refectis cibo, potu ebriis gratiore, sponsa reclinans caput in suaui conscientia uel amore, oblita uisibilium, in inuisibilibus se suspendit, et quid gustet, quid sentiat, nobis non inuidet, sed ostendit.



CAPUT u.

 Ego dormio, et cor meum uigilat. Cum sodales et amici assistentes operi tam diuino, attendentes admirantur, inebriati stupore profunde magnitudinis, et non uino: sponsa intra cubiculum molliore accubitu se reclinat, cui sponsus optabilem miri saporis calicem iam propinat. Amicis uigilantibus et quasi nitentibus ad capturam, et ad rei tam profunde modum stupentibus uel mensuram: uirgo forum forense iudicans quidquid alto silentio non applaudit, nuptiali pausat in thalamo, et oculos uel ad modicum sommo claudit. Pulso quippe negotio uel negotii sollicitudine perstrepentis, excluso foris strepitu, clauso uelut ostio pure mentis: inter amplexus sponsi eo auidius quo suauius obdormiscit, et in  illum deficiens, defectuque proficiens, sola insensibilia concupiscit. Manens in corpore, ab his que sunt corporis aliena, curarum obliuiscens in excessum rapitur mens serena: euecta raptu placido, gaudet quidquid est inferius obliuisci, in his dormiens et quiescens que precipue diligit adipisci. Ne uero dormitio uideatur incutere negligentiam uel torporem, et hostium insidiis prebere fiduciam, aditum pandere laxiorem: ponit uirgo uigilem qui excubias celebret indefesse, qui a longe preuideat quidquid obstrepit inconcesse. Ea quippe dormiente, et in sponsi amplexus teneros resoluta, oblitaque posteriorum et a curis temporalium absoluta cor ipsius uigilat procul a somno pellens nubes phantasmatum, inanes phantasias, graues mundi  strepitus, sirenarum seductibiles melodias. uigilat cor ipsius agens sollicitudine circumspecta ne inuentam somni dulcedinem turbet moles forensium actuum superiecta, ne secretum cubiculi queuis intret molestia uel latenter, que ingressa deseuiat, et somnum excutiat uiolenter. Denique uigilat cor ipsius, ut cum omnem sollicita manu repulerit aduersantem, auscultet et audiat sponsum tenui murmure susurrantem: et clauso uelut ostio cuiuis durius obstrepenti, aurem sponso prebeat dulcius et subtilius 239 alloquenti. Quo enim illi amat iungi arctius, cupidius adherere, eo audire gratius, et propter uocem sponsi gaudio uult gaudere: dansque aurem auditui, sese durius ledi putat, si propter uocem eius, quidquid aliud insonuerit, non refutat. Ille  etenim somnum fouens, et fauens desiderio dormientis, cum sic eam lactauerit, ad cor loquitur diligentis: et huic sicut otio, sic et negotio, quam uoluerit, ponit metam, sicut olim promisisse legitur per prophetam: Lactabo, inquit, eam, et loquar ad cor eius . Lactabo, ait, cum in sinu meo inclinato capite se deponet, mutuisque amplexibus nichil se medium interponet, cum auida silentii, sub umbra mea delectabitur obdormire, inuentamque dulcedinem haurire sitiens, hauriens et sitire. Loquar uero ad cor eius, cum eam, ut euigilet, commonebo, cum a propriis eam utilitatibus proximorum intuitu cohibebo, ut paulisper seposito haustu dulcedinis pregustate, ad opus foras exeat, fraterna  uigilans caritate. Lactat ergo uirginem sponsus, cum ad sui arcana pectoris introducit: loquitur ad cor eius, cum eamdem ad nos uigilem reuocat et reducit; cum gustata somni dulcedine, in qua temporalium diligit obliuisci, ad amorem et curam proximorum eam precipit expergisci. Que, dum dormit et degustat que sit suauitas quiescendi, et cor eius uigilat sollicitudine diligentius obsequendi: ecce quedam subito dulcoris interruptio iam percepti, pulsat quasi manus ad ostium, aurem concutit uox dilecti. Cuiusmodi concussione uirgo se intelligens lacessitam  soli sibi uel assistentibus sibi uidetur adolescentulis respondere, et quam, cuius uocem audierit, uerbo memori recensere.



CAPUT uI.


uox dilecti mei pulsantis. Cum in meo, inquit, accubitu preoptato somni munere sum detenta, et corde satis uigili Sponsi beneplacito nichilominus sum intenta: de occulto quedam, ut sentio, uelut ad publicum uox erumpit, que meum dormientis profectum, ne, ut uolo, ueniat ad perfectum sollicitius interrumpit. Importunitas cuius meas durius aures pulsat, et ab eo quod ardebam firmius apprehendere me repulsat: repulsamque tam ualidam, ut uerum fatear, egre ferrem, si non mee uoluntati illius digne beneplacitum anteferrem. Noui quidem illius uoluntati non mediocriter complacere, ut sancte mentis ostium inueniatur exteris non patere, ut quisquis preterierit per uias deuias lenocinii  secularis, clausum illud inueniat, non instar patulum lupanaris. Ipse quoque sponsus cum ad idem ostium uult uenire, clausum potius quam apertum diligit inuenire, eiusdemque tam tenax, tam insolubile signaculum experiri, ut nunquam prorsus nouerit, nisi cum ipse pulsauerit, aperiri. Mens enim sancta intra spiritalem sese cohibens officinam, sic studium contemplandi, sic amplecti debet otii uel silentii disciplinam, ut non sibi claustrum aperiat, non prorumpat ad officium predicantis, nisi pulsata fuerit, et uocem hauserit imperantis. Ideo uirgo dormiens, et somno delectabili delinita, claustro gaudens cerceri tanquam maculis mollioribus irretita: non solum non cuiuis, sed nec sponso festinat aperire, nisi tandem cum pulsata precipitur  et precepto cogitur obedire. Que nimirum preceptorem, ut precipiat, non reposcit, sed pulsantis uocem uel tenuem, citius recognoscit: et sicut ad aperiendum non audit uel exaudit quelibet monita deceptoris, sic aurem non obturat cum uox insonat preceptoris. Insonat autem et pulsat ostium, siue otium quiescentis, cum his qui foris sunt consulere beneficio uult docentis, cum pupilli cecitatem et inopiam miserans ignorantis, tergi uirgineo uult labore et augeri meritum laborantis. Quid uero uox illa superintonet, uel quid dicat, quid sponse dormienti blandiens imperet uel indicat, ipse sponsus non solum secretius uel sacratius uoluit sponsam scire, sed etiam ad exteros uel tenuiter uoluit peruenire.



CAPUT uII.


Aperi mihi, soror mea, amica mea, columba mea, immaculata mea, quia caput meum plenum est rore, et cincinni mei guttis noctium. Tu, ait, que predoni maleuolo mentis cubiculum obfirmasti, que claustrum uirgineum, que custodiam uigilem aduersus queque confirmasti: mihi non inuido, sed cupido tui tuorumque profectus et corone, laxa fores, paulisper otium uel silentium iam sepone. Surgens euigila, meam pulsantis salubrius uocem audi, excute poste seram mihi quippe nichil penitus debet claudi, quod hosti, quod mundo, quod cuiuis extero digne claudis, mihi soli aperire certius experire dignum meriti, siue laudis. Cum te uacare 240 patior et  somno quietius indulgere, agere tui curam, dare manus otio uel silere  claudi debet thalamus, ostium obserari, secretum uirginale non uitio, non forensi negotio reserari. Clauso enim ostio pater ille spirituum uult orari, suam requiri faciem, requirentis osculum serenari: negotiorum turbis tam fecundum otium non turbari, sed aura leniore et cursu efficacissimo prosperari. uerum cum asto et pulso diligentius ad clausuram, cum uox mea insonat, et dari sibi postulat aperturam, non est consilii, sub umbra silentii diutius te latere, sed stare ad mandatum, et ei subditam te prebere. Aperi ergo mihi somni dulcedine intermissa paululum, non proiecta, ut quod in cubiculo percepisti, predices super tecta: et oblita uelut tui, meorum mihi  assistentium recorderis, et pacem pregustatam propter fratres loqui et proximos non graueris. Neque enim tuis solummodo debes desideriis indulgere, supernique lactis dulcedinem tuis tantum labiis immulgere, sed etiam cum tempus exigit aliorum utilitatibus prouidere, ne quod prius uel amplius haurire ualuisti, uidearis non ualentibus inuidere. Denique non est cui debeat claudere soror fratri, qui heredes imo etiam coheredes una militant summo Patri, quos carnis cognatio, quos iungit prepotens uis nature, quos amor unus, una concordia reddit unanimes iusto iure. Sicut igitur claudis, et recte claudis uecte sollicitudinis inimico, sic amica detrahe uectem, seram excute fratri pariter et amico, que amica facta es animi diligentia, uinculo caritatis,  custos fida secretorum, mee conscia ueritatis. Et, quia non ut pauo ceca oculorum gaudes pulchritudine uel tumescis, sed mea irradiante gratia innocentie spiritu mansuescis, que soror et amica es, mea recte diceris et columba, spe futurorum hilaris, eisdem nondum plene presentibus gemebunda. In his et huiusmodi aliis meo satis munere circumspecta, immaculata uirgo digne diceris et perfecta; perfecta, inquam, non quod presenti nichil penitus desit uite, sed quia sic tota pulchra, ut iam macula non sit in te. Tu igitur, que huiusmodi nominibus, imo ipsa re nominum insigniris, que in horum largitate munerum me tam propitium experiris; uocem pulsantis audi, aperi fores clausas, et ne putes otiosam pulsantis instantiam, uide causas. Quia caput  meum plenum est rore: et cincinni mei guttis noctium. Caput Christi, Paulo teste, Deus est. Ros uero quem nox terre gelida superfundit, sol dissoluit, ut nebulam cum rebus matutino iubare se infundit: infidelium frigus est, et subtilis malitia perfidorum, qua tenentur nationes, friget iniquitas Iudeorum . Qui, dum Christum hominem Deum esse, Dei Filium non intelligunt, non fatentur, quid nisi caput eius grauare et offendere non uerentur, tantisque illud grauaminibus et molestiis adimplere, ut laborem tam plenarium quasi non ualeat sustinere? Unde per Isaiam Deus: »Plenus sum, inquit . Et iterum: Laboraui sustinens .« Tanto, ait, rore, tam nocturno frigore me grauatis,  ut affectus et plenus tedio uestre mihi uidear prauitatis; et qui turbari nesciens, tranquillus mundum iudico nequiorem, in sufferendo uestras iniquorum sarcinas elaborem. Ros quidem Iudaicus et malitia frigida non credentis, loquens in Euangelio uerba profert durius opprimentis, qui uidens Christum hominem illum esse, non aliud intelligit uel non amat, in hoc offendens maxime, quod ille Deum ueraciter se proclamat. De bono, inquiunt, opere non lapidamus te, sed de blasphemia; et quia tu homo cum sis, facis teipsum Deum . Et supra: Propterea magis querebant eum Iudei interficere, quia Patrem suum dicebat Deum equalem se faciens Deo . uidetis caput Christi satis frigido premi rore, et Christum digne conqueri de malitia  nequiore, cuius non solum caput, sed et cincinni frigore simili deprimuntur, dum eos infideles odio et contumeliis persequuntur. Cincinni, capillorum globi, siue congeries appellantur, qui capiti radicitus inherentes, foris, quodam propinquitatis federe sociantur, qui dum locum singuli seruant debitum uel tenorem, ipsi prebent capiti tegumentum pariter et honorem. Per quos, ut uideo, sancti non incongrue figurantur, qui ad fidem de diuersis uel locis uel nationibus conuocantur, quos eiusdem firmitas fidei facit capiti tenacius inherere, et fraterna foris propinquitas instar apum sibi inuicem coherere. Quales in primitiua Ecclesia illos arbitror exstitisse, qui leguntur ad Christum deuoto spiritu conuenisse, qui uel ante passionem passurum breues numero  sunt secuti, uel eo suscitato, resurrectionis fidem largius assecuti. De quibus Marcus: uocauit, inquit, ad se quos uoluit ipse, et fecit ut essent duodecim cum illo . Et Lucas in Actibus apostolorum: Erat, inquit, turba hominum simul fere centum uiginti , et repleti sunt omnes Spiritu sancto, et ceperunt loqui uariis linguis, prout Spiritus sanctus dabat eloqui illis . Et infra: Baptizati sunt, inquit, et apposite sunt in illa die anime circiter tria millia . Et paulo post: Factus est numerus uirorum quinque millia . Et longe infra: Paulo predicante, baptizati sunt, inquit, in nomine Domini Iesu, erant autem omnes uiri fere duodecim . Hi sunt cincinni Sponsi de quibus non mediocrem habet  curam, 241 quorum profectus diligens, egre sustinet oppressuram: plerumque noctes guttis irrigantibus uel magis irruentibus ingrauescunt, que longe facto sole tenebris frigidioribus hebetescunt. Sicut autem iustus quisque dies uite merito nuncupatur, sic impius et peccator uiuens perdite, nox uocatur, cui quia non est ortum lumen et iustitie sol non fulsit, horridum sibi frigus et tenebras ignorantie superduxit. Cuiusmodi nox, et obscura conuersatio peccatorum odit iustitiam, damnat innocentiam meliorum: eamque uelut nudo sub ere mundo procedere gressu uetat, dum molestiis frequentioribus, tanquam guttis pluuialibus inquietat. Nonne uobis illa nox uidetur importunior exstitisse, que chorum apostolicum gauisa est durius oppressisse, que, etsi  totum cincinnum a capite, cui semel inheserat, penitus non auulsit, unum tamen crinem excutiens in perditionis foueam introduxit? Cum enim Iudeorum principes tenere Christum et occidere uoluerunt, multis dolis, multis machinationibus studuerunt, ut Iudam Scarioth quem presenserunt auaritia malitiosius laborare, seducerent et inducerent, ut suum uili uenderet Salutare. Reliqui uero omnes uento quidem formidinis grauiter sunt concussi, sed a base supposita uel a radice insita non excussi, quos manus sponsi reuocans, sub regula uoluit cercere, ut deinceps et minas possent principum et guttas noctium equanimius sustinere. Unde cum post resurrectionem principes sacerdotum minis et carceribus, uerbis et uerberibus intonarent, ut a proposito predicandi,  timore discipulos reuocarent, illi: Si iustus est, inquiunt, uos potius audire quam Deum, iudicate, non enim possumus que uidimus et audiuimus non loqui . Et infra: Obedire oportet Deo magis quam hominibus . Huiusmodi cincinnos quos nectit caritas, amor copulat socialis, quos adherere Deo interna facit fides et deuotio spiritalis: noctes foris impetunt, et manus infidelium tenebrose, guttis frigidioribus et malitiis frequentioribus onerose. Sicut enim perhibente propheta frigidam cisterna facit aquam ; sic frigidam fecit malitiam suam. Ut igitur contra hostes et hostium grauamina cincinni fidelium muniantur, et non uel ignorantia, uel consensu uoluntario nequiter opprimantur: monet sponsus uirginem ut  ei aperiat ianuam secretorum, et que nouit edisserens, mentes instruat proximorum. Etsi enim unctio spiritus iustos de omnibus legitur edocere , non tamen inaniter iubetur uirgo diligentiam adhibere, quia non officit, imo et proficit ad gratie spiritalis efficax incrementum, si plantando et rigando, ante conueniens iacitur fundamentum. Sed quia dulcius est uacare et uidere quod suaue est otium et iucunditas contemplandi, quam laborare uerbo et sollicitudine predicandi: uirgo claudi eligens et a proposito diligens non diuelli, respondet, quasi doleat foras ad negotia se impelli.



CAPUT uIII.

 Exspoliaui me tunica mea, quomodo induar illa? Laui pedes meos, quomodo inquinabo illos? Nudus Adam factus est, nudo sub ere constitutus, non clausura cubiculi, non panniculis inuolutus, ut celum suspiciat uultu nullo tegmine prepedito, ut ad uidendum Deum, gressu transeat expedito. Sed quia uxorius, uoluntati seducte mulieris condescendit, et offenso Creatore, ad id quod erat uetitum se extendit: reus mortis se et suos erumnis et laboribus implicauit, et nuditate perdita, mortalitate misera tunicauit. Unde et pellicea post inobedientiam est indutus, ut a uita simplici et a nuda iustitia destitutus, sibi nouerit imminere pene miserabilis detrimentum, cuius formam representat de mortuis animalibus indumentum. Ad cuiusmodi penam uidetur,  sicut uideo, pertinere, labore ille sollicitus quo doceri appetimus uel docere; et, donec quod perfectum est uideamus reuelato plenius oculo mentis sane, in sudore uultus nostri, uescimur nostro pane. A quo estu uel sudore aliquantulum respiramus, cum remoto curarum onere ad inuisibilia respiramus; et a pannosa laboris tunica suaui otio denudamur, cum interne quietis dulcedinem clauso mentis ostio speculamur. Quam quia dulcedinem sponsa gustu auido iam presentit, inquietanti sponso aperire citius non consentit, sed nudam ueritatem gaudet fugiens relicta sindone contueri, a tam felici otio timens ad negotium retorqueri. Postquam, inquit, posita sollicitudine in qua laboriosius desudaui, a perplexa exteriorum tunica, pacis me intuitu  denudaui, quomodo suauitatem inuente dulcedinis intermittam, et ad forenses curas, quas non diligo, me remittam? Non recuso mandatum, obedientiam non abiuro, sed timeo subdi rursum oneri grauaturo: gustatis interioribus exteriora reuisere iam non curo; et tamen imperanti aurem instar aspidis non obturo. Deposueram quidem uetuste spolia grauitatis, mihique inueneram pure gaudia nuditatis, letabar ubi 242 fueram, imo et que fueram, iam non esse, profectu satis placito, nuda nudis uidebar angelis interesse. Oblita uisibilium inuisibilia gratius intuebar, molestias nesciebam, angustis repagulis non urgebar, nichil mihi in hac mentis latitudine resistebat, quod amo, quod cupio, mihi largius assistebat. Unde si propria me uoluntas  retraxerit, digna sum accusari, si necessitas presserit uoluntatem, uideor aggrauari; et sic quoddam quasi periculum imminet utrobique, cum durum sit agere inuite quidpiam uel inique. Libera igitur a sollicitudine pannosa, quomodo iterum implicabor, exuta a temporalibus, qua rursus patientia tunicabor, quomodo pedes lotos ad lutum referam platearum, ut eos uel culparum molestiis inquinem uel curarum? Etsi enim in loquendo proximis et proferendo sollicite que iam noui, a iusto pedem tramite, ut plerique assolente, non dimoui, tamen quedam inquinamenta mihi uideor incurrisse, sentiens cordi meo curarum molestias occurrisse. Nam quidquid diuinam contemplanti munditiam, uel ad  modicum obuiat et resistit, uel eidem contemplanti fauente obsequio non assistit: si consideratione congrua ipsi munditie fuerit comparatum, quamuis sanctum in suo genere, tamen recte iudicabitur inquinatum  . Quomodo igitur gustata illius dulcedine, istam rursus amaritudinem sustinebo, et tantorum gressus profectuum, ad inquinamenta defectuum retorquebo, quo fructu alterius proprio grauamini me supponam, cum ultra non aggredi certamen desiderem, sed coronam? Sed dum hesito, dum dubito, modum quasi nesciens inuenire, quo ad id quod intermiseram uelim aut ualeam iam redire, dum gaudens silentio reuerti differo solitum  ad grauamen, ecce dilecti manum intromissam sentio per foramen.



CAPUT IX.

Dilectus meus misit manum suam per foramen, et uenter meus intremuit ad tactum eius. uoce sua monitam herere me diutius non permittit, sed clausuram dilectus perforans, per foramen tenue manum mittit; clause menti subtilem instar foraminis aperit intellectum, quo aperto inserit quod mihi utile nouerat ad profectum. Manus sponsi illa eius gratia non incongrue nominatur, que intellectum aperit, aperto efficaciter operatur, que aperto intellectui infundit subtilius et inspirat, quo quis modo, uel ordine ad placendum sponso tendit perfectius et aspirat. Huius igitur ope et opere subtilior percipit  intellectus, quod sine sponsi bene placito non uacantium, non laborantium est profectus: et insistendum est otio, cum ad illud eius beneuolentia nos inuitat, et qui ad hoc desistere iussus uoluerit, eiusdem iram et iudicium non euitat. Potest enim quis et in otio pertinax displicere, et in negotio, humilis meritum obtinere: et status neuter satis utilis inuenitur, si non tanquam obediens Christi beneuolentia preuenitur. Hoc subtiliter intellecto, non contendit iam resistere uiolenter, sed quod in se tanquam duruerat, molle redditur, quasi uenter; et cor eius manu grata emollitum concutitur fortiter et tremiscit, timensque ne offendat, iam non nisi sponsi beneplacitum concupiscit. Bona manus gratie, que ualide perforat subobscura, dans lucem  intellectui ut perspicacius uideat profutura: ad sublilem cuius tactum si quid durum fuerat, emollescit, et quod molle redditur, tremor ad obedientiam inualescit. Quis det ut nobis iste per angustias foraminis manum mittat, et aperto intellectu, durescere quidpiam non permittat, sed cum intelligentiam subtilem dederit ad uidendum, infundat consequenter diligentiam agilem ad explendum? Felix igitur uirgo que manu missa tangitur operantis, cuius cor molle tremit ad tactum uel efficaciam imperantis, que, audito imperio, in diuersorium negligentie non secedit, non caligat intellectu, non affectu claudicat, sed obedit. Unde subiungit: Surrexi, etc.



CAPUT X.

 Surrexi ut aperirem dilecto meo. Que paulo supra depositam resumere tunicam exhorrescit, et quomodo pedes lotos rursus inquinet, quasi nescit; iam plenius percipiens in quo, cui debeat obedire, surgit et accelerat ei, quem diligit, aperire. Apud se quidem grata sede uel cubiculo tenebatur, et uelut in conclaui, suaui otio letabatur: molli gaudens accubitu, reclinato capite quiescebat, tumultusque peruigiles, et quidquid foris obstrepit, nesciebat. De cuiusmodi quiete otiosa, uel pacifica sessione, uirgo surgens, excutitur et precingitur in agone: et quod apud eam sponsi non obtinuit uox emissa, effectu pleniore manus preualet  intromissa. Docet enim agere, non dat et agere uox audita; et auris que auditui, non statim et effectui redditur expedita, sed quod 243 nobis ad sciendum uox preloquitur imperantis, ad explendum exsequitur tactus gratiam operantis. Unde Isaias: Domine, ait, quis credidit auditui nostro ? Cunctorum passim auribus uerba insonant prophetie, sed remota manu sponsi non fidem adhibent Isaie, quia uerbum, quo foris aures infidelium percelluntur, fit instar cymbali tinnientis , si mentes gratia non tanguntur. Post uocem igitur qua sponsus uirginem monuit aperire, quia monenti monita distulit obedire, ille operatrice gratia cor huius apposuit emollire et tactu manuali, ad explendum quod preceperat,  expedire. Unde et alibi eumdem Dominum inuenitur Salomon commendare, ostendens illum quod ore preloquitur, manibus consummare, dans intelligi non satis sufficere, si promptus ille fuerit ad dicendum, nisi et beneuolentia gratiore manus apposuerit ad explendum. Ore, ait, locutus es: et manibus perfecisti . Ore igitur Sponsam Sponsus monuit ad laborem, tactu uero misse manus eam reddidit promptiorem: somno uel otio quiescentem ore uigilem reddidit ut audiret, manu uero agilem, ut surgens uigilantius aperiret. Surrexi, ait, ut aperirem dilecto meo. Que iacens non potuit, uel, forte, noluit aperire, tactu manus tremefacta surgit et accelerat obedire; surgit, inquam, ne pulsantem uideatur differens prohibere, utile sibi  ducens, quidquid tandem illi percipit complacere. Intermisso itaque silentio surgit et se preparat ad doctrinam, ut cordibus auditorum moralem inserat disciplinam; actiue reddit manus ut formam ceteris det uiuendi, et tam uerbo, quam opere, sponso pandat semitam ueniendi. Tunc quippe uia Christo efficaciter aperitur, cum docentis in uerbo ueritas, in actu seueritas inuenitur, cum animos auditorum sic instruit predicatio uel doctrina, ut uirtutis preostense illos plus edificet disciplina. Quod ostendens uirgo subdit: Manus mee, etc.



CAPUT XI.

Manus mee distillauerunt myrrham, et digiti mei pleni myrrha probatissima. Cum uirgo surgeret, et  quasi pergeret aperire, sperans aperta ianua Christum plenius introire: inter pergendum sensit ipsam facile ianuam non patere, si non manus ualidas ad tollendum pessulum studeat adhibere. Non enim aperta est ianua statim, ut se perhibet surrexisse, nec eam, cum surgeret, statim asserit patuisse, quia, etsi ut aperiat, surrexisse procul dubio se fatetur, tamen aperiendi statim efficacia non prebetur. Non enim ait: Surrexi et aperui, sed ait: Surrexi ut aperirem. Quia uero surgenti quedam forte difficultas sese opposuit, ad remouendam eam consulte uirgo manus apposuit, manus, inquam, non torpentes otio, non aridas, non fallaces, sed agili uirtute ualidas, ad explendum digne propositum efficaces. Manus, inquit, mee distillauerunt myrrham.  Manus, actiones, myrrham uero uidetur districtionem iudiciariam appellare, quia uirgo quidquid egit, districtius uoluit iudicare: sciens eum merito uenturum iudicium non timere, qui uoluntate humili presens elegerit sustinere. Manus ergo uirginis myrrhe amaritudinem stillauerunt, cum omnes actus eius discipline regulam tenuerunt, cum quidquid in hac carne laboriosa studuit operari, restrinxit diligentius, ne presumeret negligentius euagari. Myrrha enim molles et fluxas carnes dicitur confirmare, et ne lege naturali subiaceant putredini, conseruare; et nostrarum manuum opera, ne forte naturalem ueniant ad defectum, regularis districtio firmat, et ducit ad perfectum. Et quoniam non sufficit uirgini si districte uiuendo  multam proficiat in uirtutem, nisi et ceteros erudiat, et secum pertrahat ad salutem: manus suas non tenere, uel habere myrrham dicit, sed potius distillare, ut suorum profectus operum monstret se ad exteros deriuare. Ah hoc enim surgit, ut eius eruditio non hereat, uspiam non uacillet, et quidquid nouit utile ceteris, non clausum teneat, sed distillet, ut assitentibus sibi non solo prosit desiderio uoluntatis, sed ostensa forma iustitie, et exemplo districte sanctitatis. Ad aperiendum igitur uirgo sollicita manus tendit, ad erudiendum proximos myrrhe stillicidium preostendit: ratum habens tunc se efficacius erudire, cum eruditionem uerborum festinauerit morum districtio preuenire. uerum quia uiuendi seuera districtio ad plenum sufficiens non  habetur, si in ipsa discreta moderatio, uel moderata discretio non tenetur: post manus distillantes myrrhe commendabilis unctionem, apponit consequenter digitorum facere mentionem. Digiti, ait, mei pleni myrrha probatissima. Digiti cum sibi subtus una tanquam radice coherent uel iunctura, foras tamen discreti prodeunt inequali modulo uel mensura; eorumque discretio tam prudenti nature artificio fabricatur, ut manui deseruiens, tam utilis quam conueniens habeatur. Per digitos igitur uirtus recte accipitur discretiua, que si nostris operibus comes adiungitur indiuisa: quidquid in eis districtius non afficit, angit seuerius uel angustat, 244 suo illa consortio reddit perfectius et uenustat. Que nimirum,  et si nunc breuius, nunc profusius se extendit, prout expedire oblato negotio peruidet et attendit: tamen sicut transire ultra fines debitos non contendit, sic citra consistere, indiscretum et, iniurium deprehendit. Unde ipsa, que una et eadem dici discretio non negatur, multis, et uariis negotiis tam multipliciter applicatur, ut non sit absonum, si non tam digiti quam digitorum nomine figuratur, eo quod plurima, diuidens prout uult singulis, operatur. Huiusmodi autem digitos uolens, uirgo prudentissima commendare, myrrha probatissima eos asserit abundare, quia sicut districtio nichil aut parum proficit indiscreta, sic discretio non elucet, nisi duris grauaminibus assueta. Lucet autem discretio et decore roseo uenustatur, cum adiuncta districtio auaro limite  non arctatur, cum non cornu uacuo sed pleno potius myrrha digitis est infusa; et eiusdem plenitudo digne probabilis non confusa. Probabilis uero uel probata illa congrue potest dici, cui nostra laborantium studet conuersatio sic addici, ut quidquid lutulentum sibi contrahit interruptio presentis officine, diligenter excoquat superducta seueritas discipline. Ceterum uirgo myrrham qua plenos esse digitos intimauit, non probatam, sed magis, probatissimam nominauit: innuens forte eam, que probata est, ceteris cum gratia laborantibus posse dari, sibi uero ueraciter, sibi specialiter probatissimam assignari. Probata est que corpus inquietum castigat, castigatum subiicit seruituti, ne lex membris insita resistat uite penitus et saluti, que motus incompositos  et passiones corporis incentiuas pullulantes reprimit, nec effici patitur oppressiuas. Probatissima uero est que omnibus uitiis aditum prorsus negat, que uersutias hostium obserato mentis ostio sic relegat, ut non solum permittat conceptam duci nequitiam ad effectum, sed profectu fortiore iam nec laxet ianuam in conceptum. Probatissima est, cum non solum manus opus illicitum non committit, sed mens longe purior, quidquam reprehensibile non admittit, cum non solum legi carnis fortior spiritus non consentit, sed tam caro quam spiritus quidquam dignum uenia iam non sensit. Cuiusmodi myrrha et si a nostris finibus uidetur procul esse, eam tamen certum est huic tante uirgini non deesse; sed dono excellenti sic eius digitis presto esse, ut  eos non inopes, sed magis asserat plenos esse. Ipsa est enim cuius discretio districtionis amaritudinem plenius amplexatur, cuius districtio discreto moderamine gubernatur: que in utroque potens, et clausis foribus gaudet silentii gratam dulcedinem inuenire, et non recusat penitus, cum manu sponsi tangitur, aperire. Unde subinfert: Pessulum ostii, etc.



CAPUT XII.

Pessulum ostii mei aperui dilecto meo: at ille declinauerat, atque transierat. Postquam uirgo manus et digitos myrrha commendabiles demonstrauit, et se ad aperiendum discreto exercitio preparauit: ostium ante clausum amoto pessulo reserauit, et quod intus quasi absconderat, ad pulsantis imperium  declarauit. Que enim antea dulci silentio letabatur, iam pulsante sponso ad ianuam dignum iudicat ut loquatur; eidem sentiens in loquendo nichilominus se placere, cuius gauisa fuerat in silentio gratiam obtinere. Ei ergo, quem diligit, acquiescit ostium aperire, hoc est, soluit silentium, et aggreditur proximos erudire: in nouellis et rudibus fidei iaciens fundamentum, in prouectis et grandibus editioris iustitie cumulans firmamentum. Non sibi quidem, sed dilecto aperit ostium, reserat et clausuram, non sibi, sed pulsanti laxat fores, proponit aperturam, quia talentum Domini cum exponit ceteris ad usuram, non sue sed illius glorie siue nominis agit curam. Charitas quippe qua mater sponsum, uirgo filium amplexatur, non querit que sua sunt, non  quidquam proprium aucupatur, sed siue otio contemplandi, siue negotio predicandi dare operam uideatur, ei solum quem diligit, deuoto et toto spiritu famulatur. Que, etsi otium quam negotium plus affectat, inherens tamen illi, huic penitus non detrectat; sed in negotio, cum ei iam se applicat, euidentius innotescit, qua causa teneatur, cum otio diligentius adherescit. Otium quidem satis dignum laude maxima non habetur, si eius suauitas causa commendabili non tenetur, nec summus ille iudex sibi otium tanquam meritum uult pretendi, sed in eius facie causam commendabilem preostendi. Quod intelligens uirgo sancta, non ostium aperuisse, sed pessulum ostii se fatetur, ut non pessulum ostio, sed ostium pessulo commendetur, quia ille inuisibilis  rerum inuisibilium acutissimus perscrutator, non tam studii procedentis, quam cause precedentis auidus est amator, Pessulum, inquit, ostii mei aperui dilecto meo. Ad litteram, cum pulsare ad ianuam quilibet inuenitur, non pessulum, sicut nostis, sed magis ostium aperitur; et pessulum quidem retro 245 pellit, qui pulsanti aditum uult prebere, quod intro pepulerat cum clausum uellet ostium detinere. Hic uero non ostium, sed ostii pessulum dicitur aperiri, in quo non littera, sed spiritalis intelligentia uult requiri, quia sicut non de ligno uel lapide habet construi thalamus nuptialis, sic ostium uel pessulum non admittit grossitudinem intelligentie litteralis. Ostii ergo nomine silentium non incongrue figuratur, sub cuius tegumento uirgo latet, et latibulo  gratulatur: pessulum uero quod apponitur ostio ne uoluatur, amor Sponsi est, propter quem uirgo silentium amplexatur. Factis quidem retro forensibus, cum uirgo sub silentio latet clausa, amor Sponsi omni uecte fortior est in causa: et concurrentibus sibi causa pariter et effectu, uirgo quietis uernula gaudet ineffabiliter de profectu. Quod si dilectus pulsat et Sponsam postulat aperire, profecto amorem suum in ipso uult silentio reperire: probatque illum assumpti silentii causam esse, si propter quem gaudet silentio, propter eum uirgo sustinet et forensibus interesse. Alioquin si dilecto pulsante uirgo obstiterit animo pertinaci, non dubium quin silentio instet desiderio, non ueraci, quia uere amans, quem  amat nesciens non audire, ut ametur amplius, amorem suum gaudet ei quem diligit aperire. Pulsante igitur Sponso, Sponsa non tollit, sed attulit pessulum euidenter, id est causam qua gaudet otio aperit diligenter, dum propter Sponsi amorem seponit otium et relegat, et propter quem uacabat otio, propter eum instare et negotio iam non negat. Propter quem intus claudi uoluit uictorie titulis assueta, propter eum iam foras exiens, iterum fit athleta, ostendens in negotio, que causa in otio teneretur, cantans illud propheticum quod in Psalmi uersiculo breuiter continetur: Si memor fui tui super stratum meum, in matutinis meditabor in te . Stratum, quietem uocat, qua in cubiculo delectatur, cum clauso uelut ostio a tumultu forensium sequestratur;  illa uero que post quietum noctis silentium redeunt matutina, recte satis dici possunt actio temporalium et doctrina. Qui ergo propter Christum ueraciter grato sub silentio delitescit, propter eumdem etiam dare operam exterioribus acquiescit; et cuius super stratum memoriam teneat uel amorem, ostendit, cum uocatus mane fuerit ad laborem. Sic et uirgo cum facto uelut mane mandatum accipit ut loquatur, aperit Sponso pessulum, quo eius ostium firmabatur, ostendit quo amore, quo spiritu sub silentio tenebatur, dum non refugit obedire, cum ad publicum egredi postulatur. Aperit, inquam, ut ei qui pulsauerat et premouerat aperire, respondens satisfaciat, et foris eum gaudeat inuenire, ut quem in silentio necdum satis poterat deuincere, uocata in  publicum obediendi ualeat meritis irretire. At ille declinauerat atque transierat. Pulsat dilectus Sponse et sibi postulat aperiri, apertoque pessulo non potest inueniri: mirumque in modum ad illam huius presentiam se inclinat, et cum tanquam teneri iam putatur, ad sua refugiens mox declinat. Huius enim sic excellentia incomprehensibilis est nature, ut cum largo beneficio se infuderit mortali creature, quasi totum se offerat et amanti conferat spem tenendi, extensaque illius cupidine huius immensitas non possit comprehendi. Incendit et extendit suaue desiderium estuantis, estuantem prouocat, spondet presentiam prouocantis; et cum presens iam putatur inter uenas tenerius amplexantis, auidas manus fugit, subtrahitur faucibus inhiantis. Fugit, inquam,  uirginem non offensa culpabili, sed corruptibili carne pressam, et ab eius oculis auertit faciem inconcessam, neque rem auferens, sed magis differens, spem reddit indefessam, fidem illius firmat, lucem habitans inaccessam. Qui ab intuitu matris auertens faciem preoptatam, transit ad sinum Patris, et lucem nulli mortalium reuelatam, cuius immortalitas etsi a mortalibus uult amari, nulli tamen eorum uult ad sufficientiam presentari. Etsi enim ad adiuuandum uult aliis et aliis abundanter, et abundantius presto esse, semper tamen omnibus aliquid uult deesse, quandiu uel culpa tendit ad remedium, morbus infirmior ad medelam, uel deponere satagit naturalem istud corruptibile corruptelam. Non solum  enim culpa, sed et corruptio nos obscurat, et mundo, in quo uiuimus, configurat, a quo ne liberius euolemus, quodam non satis exstricabili nexu ligat, quo loro noster oculus non penitus quidem obruitur, sed caligat. uidens ergo dilectus uirginem adhuc subditam huic necture, tenerique inuolucro carnalis non uitii, sed nature: eo quem uult modo uel ordine illi frequentius se presentat, sed a mortali cito immortalis eius excellentia se absentat. Immortalis enim etsi sciri et sentiri utcunque se promittit, tamen ad uidendum se plenius, mortalem oculum non admittit, sed cum uenerit et postulauerit uirginem aperire, mox declinat et festinat ad inuisibilia pertransire. uenit quidem, cum menti pure gratius et suauius se infundit; transit, cum  eidem ne facie uideatur ad faciem, se abscondit: uenit, cum ad ueram et sinceram uisionis optime spem inducit; transit, cum speranti et festinanti adhuc desiderio se subducit. uenit, inquam, cum uirgini fontem boni lucidum dat sitire; transit, cum sitienti non dat id quod expetit, 246 plenius inuenire. uenit, cum fidem uirginis ad summum donat meritum peruenire; transit, cum nondum sustinet fidem in rem, spem in speciem pertransire. uenit denique, cum iubendo uel pulsando uirginem obedientie transuehit ad profectum; transit, cum illa non perueniens, quemdam uelut resoluitur in defectum; uenit, cum in anteriora uirgo cursu prospero se extendit; transit, cum illa currens necdum brauium comprehendit. A quo retrahens manum,  magis quam animum, subiungit: Anima mea, etc.



CAPUT XIII.

Anima mea liquefacta est, ut dilectus locutus est. Quesiui, et non inueni illum, uocaui, et non respondit mihi. Miratur uirgo, et supra quam dici ualeat, obstupescit, et intra semetipsam stupore nimio contabescit, dum illius quem amat tenere iussibus siue monitis diligentius acquiescit, et tamen ad obtinendum, nullis adhuc uiribus, nullis meritis inualescit. Ille quidem loquitur et monet uirginem aperire, illa surgit et festinat loquenti diligentius obedire; imo audito uerbo sic in affectuosam teneritudinem est redacta, ut sibi uideatur forti uelut incendio liquefacta. Illo presente Spiritu qui stare diligit uehementer,  uerbum Sponsi, ut ignis in camino estuans prepotenter; totam torret uirginem, et omnem scoriam longefacit, et in amorem sui, ut materiam fusilem, liquefacit. Liquefacta nichil suum, nil uidetur sibi proprium retinere, sed ad omnem uelut formam, habilem et tractabilem se prebere, ut siue intus latere permittatur et spiritalibus interesse, siue foras exire iubeatur, loqui proximis et prodesse: cor eius non turbetur, non proferat querimoniam de precepto, sed iubenti assistere, et persistere gaudeat in incepto. Cum igitur uel otiis uel negotiis nonnisi spiritalibus gaudeat se intentam, et postpositis que sunt retro, solummodo in anterioribus se extentam; quasi conqueritur quod eum quem tanto  querit studio, querit acie tam purgata, necdum tamen inuenitur, nec ad eum peruenit facie reuelata. Illum, inquit, toto corde, tota illum anima, uiribus amo totis; uocare non desisto, iungo preces precibus, uota uotis: quesitusque statim subterfugit, necdum plenius dat quod spondet; uocatus etsi audit, meo tamen satis desiderio non respondet. Quid est ergo quod cum ille loquitur, id est eius mihi suauitas innotescit, mea degustans anima, amore tota igneo iam liquescit; et cum quero auidius, ille tanquam inuidus se absentat, uocanti non respondet, id est quesitam faciem non presentat? Qui tamen considerans in tanto me desiderio constitutam, omni prorsus solatio non me esse patitur destitutam; sed ne nimis, dilato quod petebam, mihi uidear circumuenta,  dum quero, quesita sum, dum non inuenio, sum inuenta.



CAPUT XIu.

Inuenerunt me uigiles qui circumeunt ciuitatem: percusserunt me, et uulnerarunt me, tulerunt pallium meum custodes murorum. Longe retro eamdem uirginem dicti sunt uigiles inuenisse , suosque inuentores uirgo diligentius conuenisse; qui fidelium ciuitatem student sollicitius circuire, neglectisque reprobis, electis curam debitam impertire. Super quo illic dixisse me recolo que tunc temporis occurrerunt, nescio si lectori placere uel sufficere meruerunt; et ne forte sit oneri eorumdem expositio repetita, ad exponendum transeo, que recens tantummodo sunt audita. Percusserunt me, inquit, et  uulnerauerunt me. Sodales Sponsi quibus cura fidelium est commissa, qui super gregem suum sollicitudine uigilant irremissa; circumeunt Hierusalem, laudantes nomen Domini super muros, fouentque et promouent quos ad illum uiderint peruenturos. Nec sufficit semel inuisere, sed et reuisere non grauantur, affectusque proficientium inspicere, et perficere gratulantur; et quos de uirtute in uirtutem fortius et liberius nouerint pertransire, eos frequentius requisitos in proposito diligunt inuenire. Prius ergo inuentam uirginem inuenire iterum referuntur, illiusque amorem feruidum fauore, debito prosequuntur; et quibus cura est ut amantes excitent et accendant, ut ametur amplius, attollunt eum qui diligitur, et commendant. Commendantes uero ineffabilem  magnificentiam Creatoris, menti uirginee ampliorem ingerunt uim amoris; qui dum narrare cupiunt, nec tamen sufficiunt, quanta sit eius excellentia qui amatur. uirgo percussa fortiter, acriori iaculo uulneratur. Est enim laus dilecti quoddam iaculum uel sagitta, qua cum mens huius uirginis 247 digne fuerit appetita, non tam pungi grauiter, quam compungi suauiter gratulatur, nec tam perfossa iaculo, quam lenita medenti poculo reputatur. Quo uel iaculo uel poculo in amorem dulcius resoluta, ab his que sunt corporis uidetur sibi gratius destituta; et sensu corporalium eneruato, quo erat durius inuoluta, amat eo tenerius, quo et liberius mente in celestibus constituta. Sic nimirum  gaudet uirgo pallium sibi tolli, cum mente uelut nuda sentit in celestibus se attolli; cum sentit a uigilibus laudes Sponsi nimias predicari, et incentiuo laudum a cura corporalium se nudari. Que enim corporeis, uel lege mortalium, uel amore carnalium est inserta, quodam quasi pallio laboriosius est operta; unde fit uel effectu penitus uel affectu deuoti spiritus si exerta, gaudet Sponso aperire, et apertius inherere facie deoperta. Ad quod cum uigiles monitis siue laudibus uirginem exhortentur, perculsam uulnerare, et pallium eius tollere perhibentur; quorum dum presentie uel colloquio mens intendit, oblita carnis sue tota in amorem spiritus se extendit. Ad hoc quippe ad homines spiritus administratorii transmittuntur, ad hoc multa sollicitudine,  cum missi fuerint, enituntur; ut minores quoslibet informent ad licita, ne delinquant, maiores uero sollicitent, ut et licita fortiori desiderio derelinquant. Qui cum uirginem inueniunt amoris facibus estuare, uulnus uulneri superponunt, studentque illam amplius inflammare, tolluntque illi pallium quo naturaliter amicitur, id est curam qua seipsam curare omnis mortalitas inuenitur. Sic enim eum qui amatur clamant admirabilem, predicant inaccessum, ut mentem uirgineam totam rapiant in excessum, ut oblita corporis cuius plerumque dolet graui presentia se inuolui, estimet uel ad modicum ab eiusdem onere se absolui. uerumtamen uigiles seipsos quoque diu uirgini non ostendunt, sed cito subtrahuntur ei, cui aliquoties condescendunt; non  penitus uoluntati, sed magis sanctitati subtili prudentia deferentes, et ad curam ceterorum, ad murorum se custodiam referentes. Murorum autem nomine apostolos estimo figurari, quorum sollicitudine gaudet Ecclesia defensari; qui erecti et euecti, non, ut assolet, lapide uel cemento, sed uirtutum congerie et caritatis indissolubili firmamento; ciuitatem ambiunt ad custodiam fortiter expediti, si tamen a uigilibus digne fuerint custoditi. Quos uirgo deuotissima euehi considerans ad profectum, quia necdum pertingere plenarie preualet ad dilectum; ad eos se conuertit fraterno solatio uolens uti, non inuidens, sed adgaudens illorum gratie uel saluti.



CAPUT Xu.

 Adiuro uos, filie Hierusalem, si inueneritis dilectum meum, ut annuntietis ei quia amore langueo. uirgo postquam, ut retro dictum est, Dilecti monitis est preuenta, et eo declinante a uigilibus est inuenta; ipsi quoque se subtrahentibus, ad filias Hierusalem, id est apostolos uult redire, eosdem quoque super illo, quem tanto amat desiderio, conuenire. uos, ait, qui instar filiarum amoris teneritudine uehementius estuatis, qui internum mentis cubiculum Sponso inuisibili preparatis; uos admoneo, imo ne admonitio insufficiens habeatur, uos adiuro, uolens ne quis pretereat quod tam firmiter adiuratur. Si quo igitur modo, uel ordine uobis fuerit id concessum, ut inuisibilem inuenire, attingere  possitis inaccessum; nuntiate, predicate amore tenero me grauari, ut uestro interuentu ei, quem diligo, merear commendari. Si dilatio uos suspenderit defecata, si ad Sponsum perduxerit prompto desiderio, acie permundata; estus meos, amorem indefessum, languorem ualidum nuntiate, rogate ut attendat caritatis recolens uulnerate. Quod si quemquam uestrum e corpore dies eduxerit preoptata, si prius perueneritis reiecta carnis sindone, facie penitus denudata: quia et nouissimi gaudent plerumque fieri se priores, et qui primi uidebantur conqueruntur effici tardiores; si diuina gratia iter uobis dederit expeditum, et quem simul querimus, prius inueneritis requisitum; uolo, ut inuento nuntietis, quo estu tenear, quo amore, quo defectu  langueam, quo deficiam desiderio uel languore. Si uos, inquam, regis mensa susceperit, si uos ante perfuderit lux inuenta, me manente in tenebris dum cum Ioseph adhuc carcere sum detenta; mementote mei que teneor, nec in obliuionem recens prosperitas uos abducat, sed potentem rogate Dominum, ut et foras citius me deducat. Et, ut magis potens ille celeri misericordia moueatur, dicite quia langueo, et languor intolerabiliter aggrauatur; et, ne de penis meis rideat et intolerantia grauiore, nuntiate hunc languorem non gigni eius odio, sed amore. Languor est immodicus, qui meam ipsius animam febre uehementiore calefacit, imo cere similem igne potentior liquefacit; que estu liquefacta ad ea que sunt mundi transitoria penitus  intorpescit, 248 et iam loqui nisi Sponsum nesciens, ad cetera languidius obmutescit. Quod perpendentes filie Hierusalem, respondent: Qualis est, etc.



CAPUT XuI.

Qualis est dilectus tuus ex dilecto, o pulcherrima mulierum: qualis est dilectus tuus, quia sic adiurasti nos? Audientes filie Hierusalem a uirgine se diligentius adiurari, ut, si Dilectum inuenerint, eam usque ad languorem nuntient infirmari; ad eumdem inueniendum uidentur amplius inflammari, et qualis sit, qui queritur, aggrediuntur studiosius sciscitari. Tu, aiunt, que dilectum miro dilectionis priuilegio iam nouisti, ex quo illi noua forma Sponsam matrem uirginem te nouisti; ex hoc nobis inter omnes  mulieres digne pulcherrima iam uideris, que nostra omnium cecitate, parique nobiscum merito non teneris. Quia nullis retro seculis diuina largitas hoc concessit, et ad placendum ei, de quo sermo est, nulla mulierum sic accessit; scimus quia nulla melius nostram ignorantiam poterit erudire; et eiusdem qui queritur qualemcunque nobis notitiam impertire. Ob hoc forte de presenti seculo adhuc ille penitus non emisit, et in plena requie tuum adhuc desiderium non admisit; sed inter nos uel inuitam illius prouidentia te dimisit, ut doceas quis sit ille qui frequentius te reuisit. Quo enim sepius et amabilius illum, quamuis per speculum, intueris, eo eius ampliorem obtinere notitiam promereris; et  eo uisitante et pulsante, ad hoc aperire procul dubio commoneris, ut acceptam eius notitiam minoribus non refundere pigriteris. Dic igitur, qualis est ille quem a nobis pariter uis requiri, cui nuntios nos allegas, si se dederit inueniri? dic qualis est, ne in querendo temere seducamur, et errore caligantes, pro altero super alterum inducamur. Quia enim nos tam firmiter, tam amabiliter adiurasti, uolumus non contemnere, sed magis attendere quod rogasti; uerbumque iuramenti reuera fingimus in precepto, tantummodo dic, qualis est tuus ille dilectus ex dilecto. Scimus quidem quia Patrem diligis, cuius Filium sic affectas, et genito genitorem in diligendo iungere non defectas; sed quia Patrem nisi Filius, et nisi per Filium nemo uidit, tibi autem idem Filius  seipsum penitus non inuidit; dic nobis, si quid habes de eiusdem Filii qualitate, de cuius nil, aut parum uel audimus uel intelligimus quantitate. Et quia ipsum quem diligis, nos etiam diligere non mediocriter gratulamur, dilectionis gratia non semel tantum, sed iterum sciscitamur, ut cum audis quod attente huius inquisitio repetatur, prudenter intelligas quo affectu diligentium requiratur. Moueat ergo te inquisitio signanter repetita, ut non differas respondere ad diligentium inquisita; et dic qualis tuus ille dilectus debeat estimari, qualiter Deus homo credi possit firmiter et amari. Ille quidem ex Deo Deus, lumen de lumine, et ex carne caro est, homo de uirgine: et quid, cui debeamus, a te uolumus edoceri, cum cuique substantie quod suum est  proprium debeat exhiberi. Quodpropter et congrue predicta inquisitio replicatur, in quo duplex dilectio substantie duplicis explicatur; cuius quia cognitio in quodam uelut codice complicatur, ad soluendum eius signaculum diligens inquisitio instanter applicatur. Querit ergo semel, querit et iterum sibi manifestius enarrari, qualiter ille gigas substantie gemine uult amari, quid de se uult sentiri, secundum quod dilectus dicitur ex dilecto, quid, iuxta quod dilectus appellatur, nec apponitur ex dilecto. Prima enim inquisitio cum dixisset: Dilectus statim ex dilecto supponit, secunda, dilectus repetens ex dilecto iuxta quosdam codices non apponit: per hoc dans intelligi Deum dignum diligi ex Patre esse  nichilominus diligendo, hominem uero etsi diligi, tamen dignum esse ex homine non equaliter amplectendo. Deitas enim Filii amatur equaliter et in Patre, Patrem uero nesciens illius humanitas non sic diligitur et in matre, quod illa duplex inquisitio uidetur subtiliter admonere, quarum prima posuit ex dilecto, secunda uoluit reticere. Quod si dixerit quispiam quia illud et prima posuit, et secunda non tacuit, nolo nimis contendere, pertinaciter reluctari, quia multos inueni codices huic testimonio suffragari. Nam, etsi non omnes, quos inuenire potui codices, plerique tamen ex eis, sicut in prima inquisitione, sic et secunda habent dilectus ex dilecto; neque satis compertum habeo utrum ex dilecto repetitum fuerit ab auctore, an potius scriptum uitio  uel errore. Dilectus autem ex dilecto dici potest homo ex homine, quia uirgo et filium diligit quod homo est, et id diligit ex quo est; diligit quippe carnem suam, nemo enim carnem suam odio habuit . Nos quidem illum diligimus, quia homo factus nostre particeps est nature, creator noster omnium suscepit humilia creature; uirgo uero non solum factum hominem, sed factum ex 249 se hominem amat illum, et ex qua homo factus est seipsam magis diligit propter illum. Cuius cum humanatio digne ab angelo uel homine diligi mereatur, ei tamen amari plus competit, in cuius utero uirginis humanatur; et quod illi humanato exhibet necessario totius obedientia creature, uirgo ditior gratia agit quadam uoluntaria ui nature. Quod  filie Hierusalem uidentur inquirentes innuere, cum non dicunt: Qualis est dilectus noster, sed: Qualis est dilectus tuus, dantes per hoc intelligi, quia dilectus ille uirgini recte quasi specialiter assignatur, cuius dilectionem natura cum gratia potenter operatur. De quo dilecto inquisita uirgo non differt respondere, nec uidetur requirentibus illius notitiam inuidere: intelligens dissolui cupientem, ad hoc tamen necessarium se manere, ut quod hausit in cubiculo super tecta studeat edocere.



CAPUT XuII.

Dilectus meus candidus et rubicundus, electus ex millibus. Dilectus, inquit, meus cuius necdum  notitiam acquisistis, sed acquirendi studio iam sollicite requisistis; non uno tantum, sed gemino  splendore conspicuat, candor cuius inestimabilis gratum sibi ruborem continuat. Candor autem lux est indeficiens caligantibus inaccessa, dies ignorans uesperam, tenebris succedentibus non depressa: lux candens eternaliter, eterne nichilominus candor lucis, illuminans tam angelos quam homines, presens tam manentibus, quam caducis. Candor est, inquam, lucis, lux presens omnibus non ostensa, lucens quidem in tenebris, nec a tenebris comprehensa ; candor sole lucidior, lux candorem niuem supergressa, uestimentum assumens rubeum, uestimenti maculam non perpessa. Deus enim, Dei uerbum, Patris Unigenitus, imago genitoris, seruile corpus induens, miserie tunicam  et laboris; homo cum hominibus conuersatus uitam uiuit adeo uerecundam, ut digne intuentibus offerat uelut faciem rubicundam. ueram quippe carnem sumens aliorum, sic hominum similis est effectus, ut in oculis caligantium, non decor illi maneat, non aspectus: inopsque et inualidus, et, iuxta Zacariam  sordida preferens indumenta, egrescit turpitudine, pallet facie lutulenta. Ceterum ego mater cuius mens non caligat, non hebet intellectus, cui meus pre ceteris partus innotuit, claruit et conceptus: noui carnem filii ab omni uitio penitus alienam, illum naturam sumere, de culpa nil presumere nisi penam. Qui ergo tanquam refuga, ad omne prorsus uitium erubescit, solam penam illius sustinens, non sordet procul dubio, sed rubescit:  nec est culpe lesio, sed fuga potius lesionis, cum genas perfunditur sanguineo rubore passionis. Nec solum gene, sed et totum rubet corporis indumentum, totum uenustat passio, penale purpurat ornamentum: et quod peccanti cuilibet ignominia est, et intolerabile detrimentum, illi non nisi gratia, et glorie commendabilis est augmentum  . Denique rubet ignis et sanguini concolor inuenitur, cuius estum culpa non sustinet, si non misericordia preuenitur; et cuius lignum, fenum, stipula, non lucem, sed incendium experitur, iste aurum, argentum, lapidem saluans, paria singulis remetitur . Est igitur dilectus meus ignis comburens  paleas, torrens lutum, ad nichilum deducens reprobos, castigans misericorditer dissolutum: ignis conclusus testa, rubens iudiciaria potestate, quassans in circuitu iudicando rubea potestate. Deus enim quem filium sibi ante secula uoluit substantialiter couniri, eum in fine temporum, ut hominem habitu uoluit inueniri, cuius humanatio non ab aliquo facile potest sciri, nisi cui ad hoc suam uoluerit gratiam impertiri. Quam nimirum studiosorum desiderio studioque desiderantium uult requiri, uobisque, ut intelligo, digne requirentibus uult largiri, quibus non inuideo, cum eadem gratia uidear preueniri, sed requirentes doceo et gaudeo uos efficaciter erudiri. Est igitur ille splendor glorie, figura substantie, imago paterne Deitatis, lucis eterne  candor, diuine speculum maiestatis ; candidus est in Patre candido, nulla respersus macula, semper mundus, matrem habere sustinens, fieri uoluit rubicundus. Candens, inquam, ut lux lucis, rubere pariter appetiuit, rubens uero ut nobis consulat, candere in seipso eternaliter non desinit: inter choros angelorum et turbas hominum uel conuentus, non gigas potentior, non quisquam illi similis est inuentus. Quod propter ex millibus Pater nostri sollicitius hunc elegit, quem uoluntate missum lex dura uel necessitas non cegit, sed sacerdos factus et hostia, seipsum in sacrificium obtulit uoluntate, assumptam ponens animam, positamque simili resumens potestate. Est autem egregie predicto  numero diffinitum, cum pro omni infinito ponitur hoc finitum, ut ex omnibus, tam angelis quam hominibus, qui nullo possunt numero comprehendi, solus ille sit electus ad ministerium offerendi. Non enim alius uel homo, uel angelus ualuit sic offerre, nullius oblatio potuit efficaciter hoc conferre; et ideo ex millibus, hoc est, ex infinite omnium numero iste singulariter est electus, 250 qui perfectius efficit, quod non sufficit imperfectus. Quod autem dignus sit eligi per quem beneficium hoc confertur: testimonio consequenti digna laudum consequentia subinfertur.



CAPUT XuIII.

Caput eius aurum optimum, come eius sicut elate palmarum, nigre quasi coruus. Dilectus iste uirginis  sicut non est unius geniture, sic non esse creditur unius uel substantie, uel nature, quia et a Patre solo quod Deus est, et a sola matre habere creditur quod est homo: et sic duplicis substantie uel nature manet Christus pariter Deus homo. In qua iunctura, qua in unam personam habent duplex natura conuenire, est principale aliud, aliud secundarium inuenire; et illud quidem potest caput dignitatis priuilegio nominari, istud uero quodlibet aliud, si tamen uideatur, aliqua similitudine coaptari. Caput igitur Christi illa est in ipso natura principalis, que a Patre genita gignenti creditur cequalis, secundum quam, sicut non maior Patre,  sic nec etiam minor ipso  , maior autem sicut omni homine, sic ueraciter et seipso. Caput autem istud auro non incongrue comparatur, auro, inquam, optimo quod pre ceteris approbatur, quod metallis omnibus digno sui pretio principatur, et in luto forte iacens, non natura lutea deturpatur. Deitas enim Christi quam cum Patre ceternam habere dignoscitur et communem, assumens carnem nostram, custodiuit a culpis carnalibus se immunem: et ad nostrum quasi lutum alto consilio misericorditer inclinata, sub umbra carnis latuit, nullis eiusdem sordibus inquinata. Hoc igitur mysterio quo se Deus inclinauit, sua permanens in natura, iure uoluntario potestatis factus mirabiliter creatura: concurrentibus his naturis, neutris conquerentibus  de iactura, Deus homo Christus est tali nobis deditus ex iunctura. In qua Deus uel deitas instar capitis superfertur, homo uel humanitas instar pedum siue corporis subinfertur. Et caput, uelut aurum, est pretiosius omni ere, eo quod omnibus creaturis creator creditur preeminere. Pedes uero, siue corpus uas est luteum uel terrenum, quod ex lesa sumptum materia, a cunctis redditur uitiis alienum, cui uelut caput supereminet qui assumit, qui assumptum promouet, promotum illuminat, non consumit. Cuiusmodi caput in Christo sibi primatum immerito non usurpat, quod non decaluat turpitudo, caluities indecens non deturpat; sed facta procul turpitudine omni ingenita pulchritudine premunitum, ad ostensionem sui est comis  conuenientibus insignitum. Come autem eius uirtutes procul dubio sunt celorum, creature digniores, chorus supereminens angelorum, qui aliis defluentibus et ruentibus irreuocabiliter in infernum, inherentes firmius capiti, fixi permanent in eternum. Qui priuilegio excellentie et adepte merito dignitatis, non quibusuis arboribus, sed palmarum similes sunt elatis, quas triumphatis hostibus manu deferunt bellatores, cum festiuo die prefulgidi ostentare cupiunt se uictores. Elate uero illi palmarum esse ramusculi perhibentur, qui in altum pre ceteris procera rectitudine promouentur, qui cum promoti firmius cacumine steterint in excelso, cunctis eque temporibus tam rigore quam decore permanent indeflexo. Sic uirtutes celorum in altum  pre ceteris sunt elate, cum frui gaudent eo, a quo, cadentibus reliquis, sunt saluate; ad intuendam cuius faciem semper erigere se festinant, et desiderio persistentes, languente fastidio non declinant. Unde quasi triumphantes elatam palme gestare gratulantur, cum de se iam securi uictorie titulis gloriantur, cum timore longefacto, diem celebrant iam festiuum, manu ramum deferentes adepti muneris ostensiuum. Ipsi quidem uidere Deum querentibus se pretendunt, et caput Christi nudum passim quibuslibet non ostendunt: splendorque auri oculos intendentium non admittit, sed ut possit utcunque sustineri, cesaries obuia se premittit.  Que nimirum eiusdem capitis non aufert presentiam sed promittit, et processu congruo nos ad eam postmodum intromittit, in qua, etsi prius et propius quodam amoris glutino se suspendit; nobis tamen longe sequentibus quadam similitudine condescendit. Inherens enim capiti clarescit comarum pulchritudo, nobis uero condescendens apparet earum turpitudo: candent come ut lilium, cum aureo capiti se presentant, cum uero presto nobis sunt, corui nigredinem representant. Considerantes caput Christi qui cum Patre Deo habet naturaliter unum esse, elatis palmarum proceris et rutilantibus similis gaudent esse. Considerantes uero quidquid intelligunt factum esse, factori candido comparatum, uident ueluti nigrum esse. Erecti ergo angeli contemplandi  nisibus ad factorem, uident longe preeminere creaturis omnibus Creatorem; et illum quidem candere, uel, si quid potest clarius estimari, istas quasi torpescere, et coruis nigrescentibus similari. Quo enim ad amandum illum 251 maiori desiderio se suspendunt, eo non solum homines, nigros esse, sed et seipsos angeli deprehendunt; et quibus excellentia capitis auro clarius enitescit, eisdem sua ipsorum humilis consideratio denigrescit. Sic nimirum come Christi, palmarum, ut iam dictum est, similes sunt elatis, cum attente considerant illius altitudinem deitatis; et tamen non incongrue instar corui nigrescere perhibentur, cum longe illi dispares clamore proprio se fatentur. Nam cum fortiter et singulariter eternam pulchritudinem  eius amant, se nigras et abiectas humili uoce clamant: attendentes quia id quod initium habet ab altero, nec nisi per alterum caret fine, non comparatur ei quod per seipsum manet sine principio sine fine. Hec autem consideratio qua Christi caput efferunt, se autem angeli humiliant in agone, non derogat, non detrahit eorum meritis, non corone; sed uictorie ramum eo expetunt siue obtinent confidenter, quo se nigros et humiles, uelut coruus, clamitant euidenter.



CAPUT XIX.

Oculi eius sicut columbe super riuos aquarum, que facte sunt lote, et resident iuxta fluenta plenissima. Habet Sponsus et oculos quibus cuncta circuit et perlustrat, et potenti circuitu uisa prouehit  et illustrat, quos ad largiendum sua nobis dona diligit aperire, et, ne damnet, propter nostra nos merita festinat operire. Unde et hi oculi non districtionem habere dicuntur aquilinam, sed affectu gratiore simplicitatem obtinent columbinam, quia nimirum aquila uidet longe districtius et acutius ad rapinam, columba innocentius signans mitem et simplicem disciplinam. Cuiusmodi oculi quia columbis potius quam aquilis similantur, non incongruum estimo si gratia et ueritas appellantur, quia gratia et ueritate Deus fecit, facta uidit omnia ualde bona, bonosque tam angelos quam homines dignatur premio uel corona. Qui enim angelos, qui  non fuerant, dedit esse, eorum aliis corruentibus, uoluit aliis permanentibus non deesse, et quos uidit gratia, nec superba caderent prauitate, ut cadere iam non possent, fixos et stabiles reddidit ueritate. Ille autem angelus, quem Deus oculo gratie non respexit, ab ea in qua factus fuerat rectitudine se deflexit; et non preuentus gratia, in ueritate gradum stabilem non accepit, et ab utroque auersus oculo, miser irreparabiliter se decepit. Felix igitur homo ille, quem oculo gratie diuina bonitas intuetur, cum exigente culpa ille sub arbore iam tenetur, cum uxoris falso consilio prelato regule ueritatis, auditam uocem timet, ob recentem ignominiam nuditatis. Quem enim sub ficu tenebrosum uisu gratie misericorditer illustrauit, consequenter  ad lucem ueritatis grato satis ordine reuocauit: attritumque laboribus, ut presumpte uicem redderet prauitati: erudiuit gratia ut fixum redderet ueritati. Ut uero toti humano generi beneficium hoc conferret, et lesa eius origine, iudicio misericordiam superferret: iam urgente mundo ad uesperam lux orta est subite nouitatis, qua uerbum caro factum est plenum gratie, plenumque ueritatis. Cuius ortus lucidior cum nobis caligantibus se infudit, duo ista nobis luminaria superfudit; dignatusque est homo factus oculo duplici nos uidere, id est gratie preuidenti ueritatem indiuisam comitem adhibere. Nam quos uidit gratia, ut immeritos meritis nos donaret, uidit et ueritate, ut iam meritos premiis cumularet, qui profecto nonnisi immeritis  merita prima donat, et item nisi meritos, meritorum premiis non coronat uidit ergo nos gratia, cum immeritos nos uocauit, uocatos ad iustitiam et iustitie merita prouocauit, uidit et ueritate, cum assensum nobis prebentibus sese contulit adiutorem, qui nonnisi gratis ante se contulerat promissorem. Gratia quidem fuit uocatio et promissio confortantis, ueritas uero fuit exhibitio uel beneficium adiuuantis: nec est satis utile si quid boni larga manu gratia nobis spondet, si sponsioni eius comes ueritas non respondet. Recte ergo Sponsus habere oculos perhibetur, quibus electos quosque innocenter et simpliciter intuetur, quorum alter preuius non inuidet, sed immeritos uidet gratis,  alter quasi meritos sequitur, et officio fungitur ueritatis. Qui quoniam durius nos non uident, sed simplicitate innocua nos attendunt, non rapinam meditantur, sed ad salutem nostram omnium se extendunt: recte illos uirgo sancta columbarum similes dicit esse, quas natura propria simplices et innocuas facit esse. Que super riuos aquarum et fluenta plenissima conuersantur, ut rapaces aues preuideant que nequiter simplicioribus aduersantur, sicut aiunt, qui perquirunt curiosius auium de naturis, et rem ita se habere quibusdam approbant coniecturis. Quod autem columbe perhibentur, non aquis, sed potius lacte lote, innuit quod longius a columbis materialibus sunt remote; et quia sic lauari columbas usus uel ratio non 252 admittit,  euidenter sermo iste ad spiritalem intelligentiam nos remittit. Oculi ergo Sponsi, ut iam dictum est, similes columbarum, non solum super aquas, sed super riuulos sunt aquarum, cum illius gratia et ueritas docent nos continentiam Scripturarum, ostendentes unde, qua, uel quo tendat preterfluens doctrina prophetarum. Illi quippe haurientes in gaudio de fontibus Saluatoris ad nos usque deferunt promissiones multimodas Creatoris, que non cessant nos aggredi et pretergredi murmure promissiuo, donec sitis exspectantium reficiatur munere completiuo. Denique ad hoc super aquarum preterfluentem abundantiam esse Sponsi oculi perhibentur, et nos ibidem collocant locatos gratia et ueritas intuentur, ut nos doceant quidquam genitum  instar riuuli non constare, sed fluxu naturali, motuque proprio ad interitum festinare. Super hoc quippe quod figura mundi preterit, et uoluitur cursu rerum, et nichil stare sinit inconstantia temporum et dierum, necessarius est mundior et simplicior intellectus, ut in his transitoriis firmior et solidior sit profectus. Ideo forte columbe quibus predicti oculi conferuntur, non aquis lote, sed lacte potius referuntur, quia lacti niualis candor naturaliter assignatur, in quo gratie columbine munda simplicitas designatur. Que nimirum sic nos uidet, sic nobis etiam dat uidere, ut et nobis non noceat, et nos uelit alteri non nocere: nostroque in conspectu Scripturarum speculum uult lucere, ut possimus aliorum nociuos impetus preuidere. Quam  uidendi munditiam in ipso domino Habacuc propheta commendans: Mundi sunt, ait, oculi tui ne uideas malum, et respicere ad iniquitatem non poteris . Boni quidem oculi, quos tanta constat munditia relucere, ut nostram malitiam misericorditer eligant non uidere, qui ad nostram iniquitatem non possunt intuitum retorquere, sed in profectus nostros gaudent aciem promouere. Unde et consequenter iuxta fluenta plenissima dicuntur residere, eo quod nos illuminant, et eisdem fluentis faciunt assidere, cum Scripturas euangelicas, que affluunt doctrina pleniore, docent nos aggredi et affectu complecti gratiore. Instar enim aquarum Scripture prophetice nos fecundant, euangelice  uero longe fluunt plenius et abundant, quia in illis intelligentie spiritales figuris et enigmatibus inuoluuntur, in his uero plene lucent, uerbisque planioribus euoluuntur. Fons quidem boni lucidus pridem nobis manente riuulo se infundit, postmodum uero largius magno fluminis impetu nos perfundit, quia et Scripturis ueteribus irriguum nobis utile propinauit, et post euangelicis nostram sitim plenius satiauit. Quis istos non commendet Sponsi oculos similes columbarum, qui miscent nobis riuos et plenissima fluenta Scripturarum, quorum uisus mala nostra nesciens, bona promouet et fecundat, secundoque profectu uelut candore lacteo nos emundat? Quod enim oculi uel columbe, quibus oculi similantur, uel aquis assidere, uel lauacro  uti lacteo memorantur; non friuolum, sed utile, non superfluum, sed magis debet mysticum estimari, in quo salutem nostram gratia et ueritate Sponsus diligit operari. De quo subiungitur: Gene, etc.



CAPUT XX.

Gene illius sicut areole aromatum, consite a pigmentariis. Post laudes oculorum, uirgo facit transitum et ad genas, quos a laudandi merito nequaquam iudicat alienas, in quibus, ut longe retro dictum est , pulchritudo elucet faciei, et laudari digna est facies merito speciei. Laudat igitur uirgo Sponsi faciem, id est pulchritudinem deitatis, que risu quodam floret, et flore rutilat honestatis, que pie intuentibus apparet hilaris et iucunda, et deuote colentibus inuenitur  utilis et fecunda. Est quidem ille forma pre filiis hominum speciosus , cuius decor inestimabilis, et, supra quam dici ualeat, fructuosus, cui, etsi nil omnino comparandum proprie iudicauit, eum tamen uirgo areolis, quadam loquendi licentia comparauit. Areole autem sunt hortuli, non auro, non argento, non huiusmodi quidem rebus, sed arboribus aromaticis et multimodis diuites speciebus, ex quibus medicinale docta manu pigmentarii fit unguentum, quo sanantur uulnera, datur doloribus lenimentum. Sic et Sponsi, id est eius diuina pulchritudo, in qua nichil inquinatum, nulla indecens turpitudo: flore quidem non colore transitorio, non arte fraudulentius inquisita, sed  splendore ingenito formaque dignis uirtutibus insignita. In qua pulchritudine initium eternitas, immortalitas finem nescit, lux indefessa lucet, fixa est immutatio, pax quiescit: potest potentia, sapit sapientia, ardet presentia caritatis, uiget quedam respublica, non ciuibus, sed uirtutibus federatis. Quarum federatio non inualida, non inutilis inuenitur, sed potentem et utilem, quisquis eam diligit, experitur, dum unguentum eius aromaticum, dum confectio uel sagina, nobis egrotantibus potens efficitur et sufficiens medicina. Nulla 253 quippe areola manu conseritur tam prudenti, ut ditescat tantis aromatibus, medicamine tam potenti: non quisquam pigmentarius plantariis tam efficacibus hortulum insigniuit, tales in mortariolo  herbas siue species non contriuit. uel certe gene sponsi, due sunt eius substantie uel nature, uniri enim uoluit Creator personaliter creature; et in unum eumdemque sponsum inuenta est substantia gemina conuenire: conuentuque mirabili unam uelut faciem insignire. Quarum conuentio longe diuisos antea Deum et hominem adunauit, interiectam maceriam soluens, terrenis celestia sociauit; hominibus condescendens, exemplum eis attulit et doctrinam, infudit munus gratie, salutarem prebuit medicinam. Unde et he gene areolis, id est hortulis conferuntur, ex quibus herbe et species aromatibus congrue proferuntur, quas nimirum pigmentarii excolunt sollicitudine profutura, quos medica doctos arte sanandorum languentium tenet  cura. Nam cum mundum peccato deperire per multa Deus annorum millia sustineret, et ad illud exstirpandum, non homo, non angelus preualeret: tandem pigmentarii quasdam sibi areolas prudenter elegerunt, ex quibus aromata medicinalia, et salutis species collegerunt. Naturam enim diuinam et humanam pariter coniunxerunt, quibus alto consilio uelut quoddam medendi commercium iniunxerunt, eisque in unam personam tanquam genis in unam faciem sociatis aroma confecerunt, et languentem refecerunt mundum gratia sanitatis. Nec alii pigmentarii quam Pater et Filius et eorum Spiritus uidentur mihi esse, qui predicto commercio, communi consilio, dicuntur interesse, quorum, etsi recte credendus est nonnisi Filius incarnari, incarnationem tamen  Pater simul et Spiritus dicuntur operari. Gene itaque sponsi, id est due nature que in unam personam mirabiliter conuenerunt, tanquam areole a pigmentariis consite, aromaticas species attulerunt, quarum confectio et artis exhibitio peregrine, optatum beneficium salutaris nobis contulit medicine. Digne ergo, et propter genas sponsus diligi promeretur, in quarum unione altitudo fecunda mysterii continetur, quam nobis egrotantibus idem uertit pigmentarius in unguentum, proficientibus uero, Patre simul et Spiritu cooperantibus in pigmentum. Unde subiungitur: Labia, etc.



CAPUT XXI.

Labia eius lilia distillantia myrrham primam.  Nouit, ut arbitror, quisquis doctor non caret intellectu, quod nonnunquam in Scripturis efficiens ponitur pro effectu; et quia nisi ore et labiis ad effectum loquendi non uenimus, os plerumque et labia pro sermone posita reperimus. Per labia itaque Sponsi uirgo uerba eius uoluit figurare, que etiam apposuit, noua loquendi formula, liliis similare, quia lilia et inspecta, simplicius signant innocentiam per candorem; et contrita, prudentius medicinam conferunt largiorem. uerba enim Sponsi, non dolum, non fallaciam, non nouerunt utique falsitatem, sed discussa diligentius firmam proferunt ueritatem: intellecta gratius docent beneuolentiam, innocentiam, castitatem, dilecta perfectius ueram diligentibus conferunt sanctitatem. Que uerba, siue  labia, ideo myrrham primam, uel precipuam dicuntur distillare, id est doctrinam efficacem, et cunctis necessariam predicare, quia, etsi mundi sapientes, tam scriptis quam uerbis damnare uitia, commendare uirtutes uoluerunt, tamen uelut es sonans aut cymbalum tinniens  spirituali efficacia caruerunt. Labia uero Sponsi tam uetus quam Nouum proferentia Testamentum, in utroque auditoribus salutare conferunt documentum, quia, etsi forte in aliquo imperfectum illud dicitur quod preuenit cum tempus nondum gratie et auditores congruos non inuenit, istud contulit supplementum quod accepto tempore superuenit, cum sol respexit tenebras et in umbra sedentibus lux aduenit. Et nimirum labiis quorum alterum alteri necessario  superadditur, ut loquamur, duo congruunt Testamenta, quorum recte monitis informamur, quorum uetus per se inualidum uidetur, et insufficiens subiacere, Nouum superueniens illius insufficientiam adimplere. In quibus Testamentis, quando duobus sponsi labiis sunt prolata, et ad nostram omnium doctrinam et salutem prudenti artificio fabricata: idem sponsus auditores suos duplicem eque prouocat ad profectum, qui tamen eius dono spiritalem sortiti fuerint intellectum. Inuitat enim eos, ut et Deum diligant, et curam habeant proximorum, ut temporalia dispensantes, sint non immemores eternorum ut iustus quisque sic manus inserat studio uel negotio temporali, ut congruis temporibus insistat auidius otio spiritali. Quia ergo his  duobus studiis sponsi nos instruunt documenta, recte labia eius duo, et duo sunt nichilominus Testamenta, ut que rerum uel actuum queuis dissonantia non remordet, in his forma simili ipse quoque numerus non discordet. Quod propter et lilia honeste gratia similitudinis intercedunt, que forma uel colore predictum binarium non excedunt, in quorum medio parum 254 quid rubeum inuenitur, quod repandis foliis et candore prefulgidis circuitur. Rubor ille medius laboriosam indicat actionem, que, dum in hac uita uiuitur, multam ingerit passionem, nec est tam felix quispiam, ut uitare ualeat presentiam penitus ustionem, nonnullis peruenientibus ad ipsius quoque sanguinis  fusionem. Candor uero in foliis, illam beatitudinem prefigurat, in qua nostra corpora suo Sponsus corpori configurat, cum candore superducto, qui meritis cum gratia nos contingit, abscondens, imo absorbens quod mortale fuerat, immortali gloria nos precingit. Sic nimirum lilia labiis conuenientia forma gemina uel colore, in breui et rubeo signant presentia, futuram gloriam in candore, quorum species myrrham primam, id est doctrinam perutilem tunc distillat, cum apud nos capaces eius intelligentia non uacillat.



CAPUT XXII.

Manus eius tornatiles, auree, plene hyacinthis. Manus Sponsi, ut arbitror, uirgo eius opera nominauit, que et nondum natus, et iam natus de uirgine  perpetrauit, in quibus ipsius perpetrantis tam incomparabilis laus habetur, ut quod uelle, id et posse facili efficacia comprobetur. Propter quod et easdem manus tornatiles dicit esse, uoluntati operantis insinuans nil obesse, quia faber lignarius nichil torno facilius agere comperitur, et quod torno peractum est, rotundum penitus inuenitur. In torno igitur facilitas intelligitur operantis, rotunditas uero laudem obtinet consummantis, quia ille quidquid uult, quam cito uult, deducit ad effectum, et quod uolens efficit, potens quoque perficit, relabi nesciens in defectum. Que nimirum perfectio facilis et uolubilis tornature, non angeli, non hominis, non est  cuiuslibet simplicis creature, sed illius tantum est, qui solus de uirgine nasci uoluit homo Deus, qui potuit, quecunque uoluit, non homo simpliciter, sed et Deus. Cui recte congruit quod easdem manus uirgo aureas appellauit, que in auro, ut uidetur, diuinam potentiam figurauit, quia sicut aurum metallis ceteris dicitur preualere, sic in Sponsi operibus diuina potentia preeminere. Ut enim de aliis taceam, quod Creator factus est, suo ipsius opere creatura, sua Deus potestate uti uoluit non natura  , et quod in homine res agens mirabiles, pertulit et molestas, in preferendo, non ut uidebatur defectus fuit uirium, sed potestas. Potestatem, inquit, habeo ponendi animam meam . Et propheta: Oblatus est, ait, quia  ipse uoluit . In cunctis ergo que Deus in homine uoluit operari, non plumbum, non stannum, ut quibusdam uisum est, creditur principari, sed recte intuentibus aurum conspicuat, aurum lucet, etsi non a tenebris comprehensa, tamen in tenebris lux relucet. Diuina enim potentia clarior et pretiosior omni auro, cecis hominibus non apparens, uiget tanquam secretius in thesauro, et que oculis infidelium nube carnis opposita se abscondit, foras  in ramos operum se diffundit. Illi uero qui eamdem digne intelligere potentiam promerentur, amore solo uisibilium operum non tenentur, sed magis spe bonorum inuisibilium accenduntur, et in eis, amore et desiderio suspenduntur. Ideo manus tornatiles uirgo non solum aureas appellauit,  sed et hyacinthis plenas pari testimonio predicauit; in hyacinthis qui lapides sunt eri similes in colore, bona superna signans que appeti iubentur ex amore. Ipsa quidem opera que Deus factus homo, uisus est perpetrare, digne intuentibus constat bonis celestibus abundare, dum ad ueram eorum intelligentiam doctrina multiplici nos inducunt, et ad sperandum ea certis promissionibus nos perducunt. Nihil enim aliud incarnati uerbi dispensatio continet, quam hyacinthos, ad quorum emptionem inuitat quosque agiles et precinctos, quia temporalis Christi operatio, que nonnisi ad celestia bona tendit, ad eadem fidei merito comparanda promptos et uigiles ducere nos intendit. De  cuius laude subditur: uenter eius, etc.



CAPUT XXIII.

uenter eius eburneus, distinctus sapphiris. Quia uenter in corpore, mollior et tenerior pars habetur, per eum recte Sponsi caro uel humanitas signari perhibetur, quia cum longe ante Deus esset, pro nobis tandem uoluit infirmari, ceterisque hominibus natura, non nature uitio similari. Quia uero uerbum caro factum  culpas carnis penitus ignorauit, signanter uirgo uentrem eius, non carneum appellauit, quia modum et ordinem eius, quam si nouerat geniture, non leserat mollities nostre consuetudinis uel nature. Illud quippe uitium  quod peccantibus primis hominibus mox inhesit, nostram omnium genituram illorum merito iam sic lesit, ut nemo qui generet, ab eo se ualeat penitus 255 expedire, sed in ipsum genitum culpam faciat uelut naturaliter pertransire. Quod uitium que transitio, que uelut altera iam natura, tam gignentes, quam genitos, cogens conqueri de lesura; uentrem omnium, id est carnem, sic genitam, infirmat, eneruiter et emollit, uitiosam cuius mollitiem nullius labor uel industria sibi tollit. Quam legem dure insitam. uirgo sola concipiens creditur non sensisse, eo quod uiri nesciam de sancto eam constat Spiritu concepisse; et culpa que gignentem more nostro omnium non preuenit, ad Filium sine Patre, de matre genitum non peruenit. Cuius carni conceptio  non solum nichil intulit detrimenti, sed operante Spiritu non parum attulit firmamenti, quia sicut naturam dignam ire nostra nobis incussit genitura, sic illius concepta de Spiritu caro, fortior fit et solidior ex natura. Ex eo enim quod conceptioni tam uir quam culpa defuit contra morem, et insuper sanctus ei Spiritus dedit efficaciam puriorem; ipse qui conceptus est, caro quidem substantia, uitio non carnalis  ; nouum robur obtinuit cuiusdam eminentie naturalis. Qua natura preditus ignorauit penitus passiones corporis incentiuas, reliquorum hominum in hac carne uiuentium generaliter oppressiuas; illas uero que non culpe, sed culparum merito sunt penales, fortitudine uelut eburnea reddidit subiugales. Nam in famem, sitim, somnum,  lassitudinem, et que huiusmodi pertulisse illum Scriptura memorauit, non defectu uirium lege nostra omnium necessario declinauit, sed legem nobis insitam ui quadam ingenita potentialiter supergressus, nichil horum, nisi quia, quando, quantum uoluit, est perpessus. Remora igitur necessitate apud nos generaliter coactiua, sua usus est uoluntate potentialiter effectiua; et qui homo conceptus de Spiritu humanas potuit non sufferre molestias, neque ledi, ferre tamen uoluit lesiones, ut posset, ad quod uenerat, ab hominibus homo credi. Ad hoc enim uenerat, ut assumpta carnis substantia homo ueraciter crederetur, et uoluntarie patiendo, necessariis credentium passionibus mederetur, ut uenter eburneus,  id est humanitatis preostense occulta et ingenita fortitudo, in remedium uerteretur quo nostra sanaretur uere languentium agritudo. Cuiusmodi uenter non solum indutus est eburneam fortitudinem, et precinctus, sed et sapphiris pretiosis lapidibus est distinctus, quia carnem ueram, quam mira fortitudine singularis conceptio roborauit, adiuncta diuinitas miraculorum excellentiam uenustauit. Lapis sapphirus celo est similis, cum serenum, cum uelut tersa facie ab obscuris uidetur nubibus alienum, per quem recte lapidem illa Sponsi opera figurantur; que longe supra hominem deitati specialiter assignantur. Homini quippe datur, quod caro est, et  carnis incompositos motus nescit, quod aduersus molles estus inuenitur durior et frigescit; eboris uicem gerens, cum, si panno lineo supponatur, pannus idem superposito carbone non uratur. Datur etiam homini, quod omnes molestias quas penaliter cogimur sustinere, ille a suo tam corpore quam animo potuit naturali tanquam priuilegio prohibere; et easdem cum uoluit, prout uoluit, sibi nichilominus adhibere, adhibitas, ne plus uel minus ualeant quam dispensatio exigit, cohibere. Deo autem datur, quod inter hec aquam in uinum mirabili mysterio transmutauit, quod pane raro multa hominum millia satiauit; quod infirmos quosque optato remedio confortauit, quod denique mortuos solo uocis imperio suscitauit. Ergo uenter eburneus,  id est operum robusta series humanorum, distinguitur sapphiris, id est pulchritudine diuinorum, cum inter illa que, prout uoluit homo, potuit fortiter sustinere, celestis excellentia gaudet aliquoties in miraculis elucere. Neque enim uel humana semper, uel assidue diuina diligit operari, sed operandi seriem distinctionis gratia decorari; et sic, plus quam Ionam uel Salomonem eburnea fortitudine hominem se commendat, ut etiam in homine, sapphiri pulchritudinem, Deum, recte credentibus se ostendat.



CAPUT XXIu.

Crura illius, columne marmoree, que fundate sunt super bases aureas. Crura Sponsi nominat uias uel itinera, quibus uisibiliter ad nos uenit, cum  inualidos et torpentes et uiandi nescios nos inuenit, cum apud se inuisibilis, et homini longe dissimilis ex natura, hominibus condescendens, factus apparuit et innotuit creatura. Cuius unum crus exstitit quidquid ad incarnationem et conuersationem temporaliter transituram, crus uero fuit alterum quod ad mortem pertinet, et eius sepulturam, ut tota eius actio, et eius tota passio quasi fuerint duo crura, quibus ad nos uenit salus, illis transeuntibus, permansura. Que ideo columnis marmoreis non incongrue comparantur, quia recta et fortia hec eius itinera comprobantur, dum in uolendo quod potuit iusta fuerit rectitudo, in explendo quod uoluit, equa et sufficiens fortitudo. Et quia nulli dubium, quin  tota congeries operum confundatur, si, 256 quod bene uidetur congeri, super basim solidam non fundatur; columne marmoree super bases aureas fundate memorantur, quibus suppositis ille stabiles et commendabiles non negantur. Quidquid enim Deus agere uel pati uoluit homo factus, egisse uel tulisse creditur non coactus, sed inniti uisus est illi gemine caritati, que auro pretiosior, assignat cuncta superposita firmitati. Dilexit quippe Deum, cuius mandato uoluit obedire, dilexit et homines, quibus suam nouit obedientiam expedire, in quorum altero teneri mandatum primum et maximum intellexit, in altero uero secundum et simile non neglexit. Dilexit  Patrem Filius, quia et Pater Filium diligebat, dilexit homines, quos cum Patre saluare pariter disponebat, quorum amorem geminum uelut quasdam preiacentes causas obtinuit, quibus homo fieri et tam multa in homine uel agere uel pati sustinuit.



CAPUT XXu.

Species eius ut Libani, electus ut cedri. Quia uelut per partes sponsum uirgo superius commendauit, et a capite usque ad crura, laudes eius per singula predicauit, nunc sermone breuiato quasi totum pariter comprehendit, et illius speciem comparatione Libani magnipendit. Inter montes ceteros, quibus terra Iudeorum dicitur occupari, strata cuius planities conqueritur frequentia montium angustari, ut  aiunt, qui nouerunt, Libanus altior enitescit, arboribus fecundior, assiduis niuibus dealbescit. Qui bene sponsi typum tenere perhibetur, eo quod nulli sanctorum huius excellentia comparetur, qui uirtutum plantariis et densitate operum fecundatus, nescit uri uitiis natiuo, carnis gelicidio dealbatus. Quem nimirum Deus Pater elegit, nostram omnium in salutem, ut per eum iustus quisque de uirtute prouehatur in uirtutem, ut eiusdem exemplis, moribus et doctrina, construatur Ecclesie, tanquam tignis imputribilibus, officina. Cedrus nature imputribilis defectus nesciens repentinos, odore sparso largius incursus remouet serpentinos, quam prudenti consilio Salomon sibi uoluit adhibere, cum uel domum sibi, uel promissum Domino templum studuit  exhibere. Sic et sponsus uirginis, imputribilis est nature, nesciens culpa ledi a principio geniture, cuius odor operum, uirtutum opinio, laus doctrine, noxia queque fugant procul a liminibus discipline. Propter quod electus est ut in edificio collocetur, ut per eum domus Dei digna fortitudine roboretur, ut quisquam dignum laude nichil penitus operetur, quod non huius beneuolentia, ut cedrorum forti presentia, commendetur. Quidquid enim erigi studiis edificantium inuenitur, nequit stare, si cedrino huius robore non munitur; et incautus operator, qui se digno iudicio non metitur, quidquid agit sine cedris, ruine obnoxium experitur. Qui uero sponsum eligit sui totius operis munimentum, non ruinam inuenit,  nullum sustinet detrimentum, quia illius beneuolentia et gratam edificantibus patientiam dat laborum, et longe gratiorem confert edificii uim cedrorum. De quo et subditur: Guttur illius, etc.



CAPUT XXuI.

Guttur illius suauissimum, et totus desiderabilis. Quia gustus in gutture continetur, et locum obtinet propiorem, in quo et diiudicat queque sapida uel saporem: gutturis nomine gustum estimo figurari, eo loquendi genere, quo solet pro contento continens appellari. Gustus itaque sponsi non tam suauior quam suauissimus perhibetur, ne, si minus dictum quid fuerit, deesse illi quidpiam estimetur, quia eo quod ex illo procedit, si sano gutture degustetur, dulcedo suauior, suauitas dulcior non habetur. Siue  enim quod Deus est, siue quod homo distincte quis attendat; et ad uidendum quod cuique est proprium, deuoto studio se extendat, nichil hac distinctione subtilius, nichil uidet ista mirabilius unione, nil degustat suauius tam subtili, tam conspicua uisione. uidet enim quia diuinitas assumens hominem nullatenus est consumpta: nec defecit, sed profecit humanitas, cum in Deum mirabiliter est assumpta, ubi non confusio, non conuersio alterius in alteram fit nature, sed personalis unio, uirginalis in mysterio geniture. Ad quod contemplandum si oculum grauis pituita non angustat, si secreti huius dulcedinem aperto gutture mens degustat, quid hoc gustu suauius, quid isto gutture potest felicius inueniri, cui, quod angeli desiderant, iam conceditur experiri?  Quod si angeli desiderant Deum quem incessabiliter contemplantur, et eum factum hominem admiratione inexplebili uenerantur: digne et homines eumdem totum et desiderant et mirantur, totoque desiderio totum desiderabilem amplexantur. Est enim Deus, nec est alius preter ipsum, est homo indutus formam hominis propter ipsum: dignus diligi, non solum quia Deus, non solum 257 quia homo, sed quia mysterio salutari unus et idem pariter Deus homo: Homo, inquam, est, non qualis alias quiuis homo, sed per quem saluus fieri ualeat omnis homo, ut sicut homo hominum fuit precipitatio uel ruina, ita, imo longe amplius, sit homo iste hominum medicina. Quis ergo talem non totum desideret, non  totum diligat, non totum admiretur, quis non toto desiderio tanquam Deum et proximum amplecti gratuletur? quis talem non querat studiosius, non teneat auidius, si contigerit inuenire, et alios ad querendum non studeat monitis congruentibus erudire? Ideo uirgo prudens que in amore nescit emulam, uel pellicem non ueretur, eum quem diligit passim predicat ut ametur, et quem talem uidere meruit, non uult ceteris inuidere, sed sibi assistentibus gaudet affectu sollicito prouidere. Propter quod sic concludit: Talis est, etc.



CAPUT XXuII.

Talis est dilectus meus, et ipse est amicus meus, filie Hierusalem. Talis est, inquam, ille cuius amore tenero sum detenta, et  non sum  deceptorie circumuenta, nec amor intemperans, ut nonnunquam assolet, me fraudauit, quia illum adhuc digne sermo transitorius non laudauit. Etsi multa dicta sunt, quibus constat eum commendabilem predicari, adhuc tamen insufficiens debet hec predicatio iudicari, quia qualem illum gaudeo me sentire, necdum tamen ualeo uerbis transitoriis penitus effutire. Ad hoc autem prosequi laudes eius tam multiplices sum aggressa, quamuis, que dici debuerunt, necdum satis congrue sunt expressa, ut ipse quem diligo, uobis aliquatenus innotescat, et in amorem eius uester quoque animus incalescat. Nec enim potest diligi, si non fuerit intellectus, nec uidetur intelligi si non fuerit et dilectus, ob hoc ipsum intelligi, et ab omnibus diligi cupio, quem  dilexi, quem fieri et amicum uere diligentibus intellexi. uos igitur filie Hierusalem hunc amare et amari ab illo totis uiribus laborate, quia nichil sanctius quam diligere tam beneuolum, tam potentem, nichil beatius quam ab illo diligi qui nescit non diligere diligentem. Ego, inquit, diligentes me diligo . Explicitis Sponsi laudibus tam diuerso genere figurarum, uirgo paulisper silet, et exspectat  responsa filiarum, considerans si forte hoc auditu perceperint gratiam pleniorem, qua illius, quem predicat, rapiantur uehementius in amorem. Sed antequam in medium illarum responsio predicatur, dignum duxi ut labori stylus noster aliquantulum subducatur; et, ubi uirgo siluit, stylus eligat et silere, ut hic tandem liber quintus finem sibi gaudeat obtinere.



LIBER SEXTUS.



CAPUT PRIMUM.


 Quo abiit dilectus tuus, o pulcherrima mulierum, quo declinauit dilectus tuus, et queremus eum tecum. Audita laude Sponsi filie Hierusalem excitantur, et in amorem eius maiori desiderio prouocantur; gaudentes quod de illo tam multa uirgo fuerit prelocuta; et qualitatem eius de qua supra quesierat prosecuta. Supra enim dixerant: Qualis est dilectus ex dilecto, et nunc gaudentes, gaudent eo mysticis similitudinibus intellecto, sed quia intelligentibus et utcunque diligentibus necdum sinit ad liquidum se uideri, querunt quo abierit, ut ab eis certius possit queri. Cui cum pessulum ostii sui festinaret uirgo superius  aperire; sperans eum, cuius uocem pulsantis audierat in ianuis, propius inuenire: Ille, inquit, declinauerat atque transierat,  nec obtulit uirgini se uidendum, forte, ut subtracta uisione, magis sollicitam redderet ad querendum. Quia igitur Sponsum uirgo inuenta est multipliciter commendasse, et eum talem constat, ut iam ante dictum est, declinasse, querunt filie Hierusalem, et uolunt diligentius edoceri, ille abiens et declinans cui tanquam loco uoluit exhiberi. Illum talem, inquiunt, cuius laudes tam multimodas texuisti, cui amorem, imo languorem tuum nuntiari tam sollicite monuisti, quomodo uel queremus, uel quesitum ualebimus inuenire, cum nesciamus locum, ad quem, cum nos subterfugit, eligit deuenire? Dic ergo, si ad sinistram, uel magis ad dexteram festinauit, dic, si nosti ad quod uel cuius meritum  declinauit, ut querentes, 258 errore deuio non feramur, et eum, ad quem uenit, imitatione meriti prosequamur. Cum enim te docente locus uel loci meritum innotescet, ad festinandum illo noster magis animus inardescet; et ad querendum Sponsum, si non pari, saltem simili tecum desiderio rapiemur, cuius inuentione, nisi tua comitante beneuolentia, non fruemur. Scimus quidem quia quisquis illum quesierit te neglecta, talis inquisitio probabitur penitus imperfecta, nec uult Sponsus a nobis, uel ceteris querentibus inueniri, si querentes non uideat tuo fauentis consortio preueniri. Tecum igitur, id est tuo fauente patrocinio requiremus, quem inuenire sine te, tua beneuolentia non ualemus, tuo beneficio nostra illum deuotio prosequetur:  predocta quo in loco, uel loci merito demoretur.  Et reuera non melius quisquam alius poterit nos docere, quo Sponsus abierit, uel ubi elegerit presentem se prebere; quam tu, que dono gratie illius sanctuarium introisti: et spiritalis intelligentie secreta melius cognouisti. Ad hec uirgo respondet: Dilectus, etc.



CAPUT II.

[CAP. uI.] Dilectus meus descendit in hortum suum ad areolam aromatis, ut pascatur in hortis, et lilia colligat. Scire uultis ille quem diligo quo abit, uel declinat, cum necdum penitus ad uestrum desiderium se inclinat, cum uobis quasi esurientibus refectionem plenariam non apponit, quibus interdum locis plenius et abundantius se exponit. Distulit quidem ille spem uestram, et desiderium non  abiecit, eligens in hortum descendere, quem dono gratie suum fecit ut areolam aromatis dignetur prospera uisione, et inuentis liliis de matura eorum gaudeat messione. Qui cum apostolos iuxta libitum plenius non exaudit, eorumque precibus effectu completorio non applaudit, forte diaconibus tanquam horto placito condescendit, in quo pre ceteris dignum meti Stephanum deprehendit. Ille quippe tanquam areola excultus diligenter, humilis in agone, instar aromatis attritus multifaria passione; et innocentis candore animi lilia representat, et ueniente falce, messioni congruum se ostentat. Attendens enim quid pro saluandis saluator miserans sit aggressus, que ubera, quam mortem denique  sit perpessus; estuat, imo ardet imitari quod ille preostendit, ducens graue nimium, si primus uicem debitam non rependit. Igitur in sufferendo martyrium, timens ab altero preueniri, more impatiens studet paratior inueniri, existimans gloriam in ipso martyrio plusculam se habere, si tempore breuiato primus illam poterit obtinere. Ad hunc et huic similes, dilectus diligit declinare, cum eos de area uult in horreum transportare, qui se tanquam subtrahens eis quos in hac uita diutius uult morari, prematuris et hinc citius abituris festinat presentari. De quo subiungit: Ego dilecto, etc.



CAPUT III.

Ego dilecto meo, et dilectus meus mihi, qui pascitur inter lilia. Scio, ait, quia dilectus meus illis  quasi propius et manifestius se exponit, quos ad messem candidos colligere tanquam lilia iam disponit, quos tritos in area, et exutos pannoso tegmine palearum, transferre uult in horrea et plenariam requiem animarum. Ideo ego illi totis nitor uiribus complacere, me hortum, me areolam, me candens lilium exhibere, ut cum uenerit et inuenerit cultu debito me florere, tollens me de medio, in eternum sibi faciat adherere. Ego, inquam, dilecto meo gratam preparo pastionem, ut pascatur, et nullam patiatur amaritudinis lesionem; illi pasto et refecto in me preparo mansionem, ut detentus mansione, nullam deinceps fuge faciat mentionem. Et dilectus, ut sentio, mihi preparat semetipsum, ut diligat et colligat, et me pertrahat ad seipsum:  collecte et attracte nil daturus melius quam seipsum, ut dormiam et quiescam, pulsis longe sollicitudinibus in idipsum. Ille, inquam, adhuc in terra positam in amorem celestium me sublimat, et, ne diu terre inheream, falcem messoriam quasi limat; meis gaudet pasci liliis, non solum cum terre adhuc radicitus sunt impressa, sed si mense proponantur maturo tempore iam demessa. Ego igitur ad hoc illi meipsam studeo preparare, et speratum gaudium uolo meritis comparare; ille mihi uicem reddere, imo superaddere gratulatur, cuius beneuolentia in conferendo beneficia delectatur.



259 CAPUT Iu.

Pulchra es, amica mea, suauis et decora sicut Hierusalem, terribilis ut castrorum acies ordinata. Attendens  Sponsus uirginem in eius laudibus promptam esse, uelle dissolui citius, et cum ipso potius semper esse, etsi ex toto, eius explere adhuc desiderium non festinat, tamen ad consolandum affectu beneuolo se inclinat. Tu, ait, que tanto estuas desiderio me uidere, et laude mea pasceris, dum quod speras, necdum preuales obtinere: hoc affectu uel studio miram pulchritudinem tibi formas, et ei quem diligis pulchra similitudine te conformas. Pulchro igitur similis, pulchra satis congrue potes dici, que similandi studio gaudes et satagis sic addici, ut sollicite respuens omnes feculentias inimici, amica in his gaudeas que salutaria, que delectabilia sunt amici. In quo affectu et profectu nescis ceteris inuidere,  sed forma et doctrina omnes amas in melius promouere: nullius emula, nulli detrahens, nulli grauis, sed omnium sollicita, omnes attrahens, omnibus et suauis. Nihil enim suauius quam Deum diligendo, proximum sic amplecti, ut ab utroque pariter recte amans eligat non deflecti; sic Deum diligere et ulnis tenerioribus amplexari, ut prorsus non inuideat, imo etiam gaudeat a quibuslibet proximis hunc amari. uirgo autem recte Sponsum diligens, non nouit inuidere maius quo nec Siculi, iuxta quemdam ethnicum  , tormentum inuenere: non ueretur emulam, suspicione pellicis non torquetur, imo omnes colligit quas amare ipsum, quem diligit intuetur. Tam suaui nimirum  uiget spiritu, tam pacato, ut amari Sponsum ab omnibus gaudeat, doleat non amato, nec alio quouis modo suum grauari spiritum arbitratur, quam cum is, quem amari tantopere desiderat, non amatur. uidens itaque a filiabus Hierusalem hunc amari liuoris nescia, magis eligit gratulari, iucundoque spiritus studet quidquid preualet operari ut decorem operum intuentes gaudeant imitari. Suauis est, cum Sponso filias Hierusalem uult placere, decora cum se studet placendi formam uerbis et operibus exhibere; suauis quidem, cum illis eamdem quam sibi gloriam uult adesse, excepto forte quod unico filio matrem unicam uult se esse. Quamuis et illis matrum non inuideat dignitatem, sciens quoniam qui Sponsi, uel filii digne fecerit uoluntatem; ille frater huius,  et soror, et mater merebitur appellari, sicut ipse idem inuenitur in Euangelio protestari . Sed quia inter matres excellentem hec obtinere meruit principatum, que singulari gratia Deum de se genuit incarnatum: etsi aliis meritorum non parua conceditur celsitudo, huius pre ceteris commendatur decor, suauitas, pulchritudo. Pulchra est, dum in eum, qui forma est speciosus pre filiis hominum  inardescit, cuius in moribus suauitas, decor in operibus relucescit, nullique hominum comparanda, illi Hierusalem similatur, que in celis posita Deum incessabiliter contemplatur. Illa quippe angelorum sancta et sibi consona multitudo quam instar ciuitatis munit indissolubilis fortitudo, tanto decore conspicuat, ut in ea nil dignum argui uideatur,  miro flagrans studio, ut et homo ad hoc ipsum uenire mereatur. Ad quod quia uirgo Sponsi gratia creditur peruenisse, et in carne posita supra carnem meritum inuenisse; recte, sicut Hierusalem, formoso predicatur, cuius hostis decorem intuens terribiliter admiratur. uidens quippe illam tot et tantis uirtutibus premuniri, et tanquam in acie castrorum ordinata nusquam aditum inueniri, stupet in homine firmitatem uigere angelorum, et in una uirgine aciei ordinem, uim castrorum. In angelis enim tantus ordo tanta uiget firmitas aciei, ut hostis ad occursum prime resiliat faciei, et terrore concussus ualido nil in eos presumat persequi, nil audere, quos ordine fretos precipuo, forti uidet prudentia preualere.  Quos cum aliquando uidisset Iacob, ait: Castra Dei sunt hec . Et Eliseus ministro suo: Noli timere, ait, plures enim nobiscum sunt quam cum illis . Non timet Eliseus, et hostilis eum incursus non concutit, quem angelorum acies ordinata longe repercutit, cuius ordo fortior occurrentes hostium impetus non admittit, minantemque gladium castrorum ambitum ingredi non permittit. Pari terrore uirginem hostis refugit attentatam, admirans in ea et uirtutum ordinem, et fortitudinem ordinatam: consideransque hominem castrorum celestium similitudinem obtinere, occursu primo deficit, et longius resiliens, non sufficit abhorrere. Et recte  uirgo sancta et castris, et angelis comparatur, eo quod in utroque castitatis excellentia commendatur, quia et angelos caro uel carnis copula nunquam ledit, et remotis a complexu domestico castris, castitas nomen dedit. Ut castrorum, igitur, acies, uirgo terribilis inuenitur, que Deum carne gignens, non carnis copulam experitur, quam hostis predicari castam audiens in conceptu, terretur et refugit, nec tale mysterium percipit intellectu.



260 CAPUT u.

Auerte oculos tuos a me, quia ipsi me auolare fecerunt. Quamuis pulchra, suauis et decora meo iudicio prediceris, uolo tamen ut altiora te et inscrutabilia non scruteris, neque putes dum hic uiuis ea plenius obtinere, que nisi post hanc uitam nullis uolo mortalibus  exhibere. Eos igitur oculos quibus ad inuisibilia te suspendis, quasi reuoca, quasi cohibe, dum non posse te pertingere iam attendis; et dum in ea que sunt ante, spe et desiderio te extendis, scito, quia necdum illa plenarie uel efficaciter apprehendis. Sic nimirum uideberis tuos a me oculos amouere, cum illos compelleris ad teipsam humiliter retorquere, et cum uiuens adhuc mortaliter, ad tuam inefficaciam te conuertes, a mea quasi excellentia non repulsam, sed dilationem sustinens, te auertes. Denique per Moysen uatem uerissimum longo supra tempore sum locutus, quod uiuens nullus hominum uisionem meam fuerit assecutus, sed quisquis cinctorio carnis est mortaliter obuolutus, obscuratur et caligat, donec fuerit absolutus. Non me, inquam, uidebit  homo, et uiuet . Homo quandiu presentis uite maculis obligatur, quadam uelut nebula, etsi non damnabiliter, tamen penaliter obscuratur, neque meam, sicut est, deitatem poterit intueri, si non desistat uiuere, et carnis contubernio cerceri. Quo igitur attentius in lucem figis oculos inaccessam, eo illam amplius tibi percipis inconcessam; et cum uidere niteris, et tamen compelleris oculos reuocare, eisdem repercussis tibi uideor auolare. Quia enim ad uidendum totis nisibus se intendunt, et tamen quod affectant necdum penitus apprehendunt, ab eisdem auolo, dum se caliginosos et inualidos deprehendunt, uel cum etiam perspicaces me esse incomprehensibilem deprehendunt. De quibus auertendis  quod sollicite tibi dico, non repulsa est, non imperium, sed predico, ut scias nulli hominum uisionem meam plenius posse dari, si non se prius gaudeat carnis onere spoliari.



CAPUT uI.

Capilli tui sicut grex caprarum, que apparuerunt de Galaad. Dentes tui sicut grex ouium, que ascenderunt de lauacro. Omnes gemellis fetibus, et sterilis non est in eis. Sicut cortex mali Punici, ita gene tue absque occultis tuis. Ne quasi turbet uirginem quod Sponsi faciem necdum preualet intueri, quod ille citus auolat, cum uere creditur iam teneri; festinat eam Sponsus delinire laudibus repetitis, ut moram patientius ferat auribus delinitis. Cuiusmodi laudes, quia supra  fere uerbis eisdem  sunt posite, et cum illic uentum est, prout Deus dedit, exposite; in presenti expositionem supersedeo replicare, ne lectioni moram, legenti fastidium uidear applicare. Eas tamen laudes cum repetit, cum adducit Sponsus ad medium tam frequenter, non otiose agit, neque loquitur negligenter, sed amantis est proprium , memorare quod diligit, imo et repetere diligenter.



CAPUT uII.

Sexaginta sunt regine et octoginta concubine, et adolescentularum non est numerus. Attendit Sponsus eos qui dono gratie fidem Catholicam assequuntur, et eiusdem fidei firmitatem uel re uel specie prosequuntur: diuersa quorum merita uolens figuraliter designare, diuersa eis nomina uidetur mysterialiter  assignare. Reginarum nomine illi non incongrue figurantur, qui regio septi munimine, non fraude aduersarii, non uiolentia superantur, qui cum uias suas custodiunt, ut in uerbo, et opere non delinquant, eterni Regis toro, profectu spiritualium appropinquant. Ubi et sublimi replentur scientia et humili conscientia iucundantur, et in amplexu Sponsi iucunde quiescentes, eius beneficio fecundantur; fecundoque doctrine seminario filios illi generant spiritales, quorum fertili genitura ditantur et letantur thalami nuptiales. Qui recte sexagenario dicuntur numero comprehendi, quia in denario et senario constat perfectionem legis et operum commendari, quorum altero per alterum multiplicato habet sexagenarius  consummari. Sicut enim sexies deni, 261 sic decies seni, sexaginta faciunt. Qui ergo decem precepta legis operibus implere gratulatur, uel, qui iuxta legis formam disponit quidquid temporaliter operatur. is profecto digne in sexagenario continetur, fecunda cuius dignitas regi summo placere perhibetur. Est etiam in hoc numero quinarium et duodenarium inuenire, quorum multiplicatio uidetur ad sexagenarium peruenire; quia duodecim quinquies uel quinque duodecies si ducantur, nulli dubium quin ad summam sexagenarii numeri perducantur. Quinque autem recte duodecies ducere predicatur, qui, sensus quinos corporis, eo modo uel ordine moderatur, quem apostolorum forma uel institutio prudenter ordinauit, quorum perfectionem  duodenarius numerus commendauit. Et octoginta, inquit, concubine. Sicut illi qui Sponsum caste diligunt, et ei gignunt filios, sunt regine, sic et illi qui non sincere diligunt, et tamen predicant, concubine, quorum scientia et predicatio gignit quidem filios spiritales, sed lesa conscientia, ipsi qui gignunt, permanent animales. Qui octoginta esse non incongrue referuntur, quia legis denarium tenere uerbo et scientia cognoscuntur, sed amore carentes gemino, in octonarium relabuntur, dum ea que sunt mundi, uita et moribus amplectuntur. Quatuor quippe anni sunt tempora, quatuor mundi elementa, quatuor orbis climata, quatuor denique affectiones, quibus carnaliter quiuis afficitur et laborat, et, si quid recte nouit, uoluntate perdita decolorat. Cuiusmodi  affectiones prudens ille philosophus repelli precipit et hortatur, sciens errare illum cui carnalis passio dominatur, quam naturaliter insitam etsi radicitus non euellit, errat tamen, si eamdem castigatione congrua non repellit.


Gaudia, inquit  , pelle,
Pelle timorem,
Spemque fugato,
Nec dolor adsit.

Quisquis sensu perditus inuenitur predictum quaternarium duplicare, id est affectus carnales contra philosophi uetitum affectu superaddito roborare: is nimirum complens octonarium necdum conceditur ad denarium peruenire, quia in malis, que peragit, non est forma dilectionis geminam inuenire. Et  adolescentularum non est numerus. Cum regine et concubine predicant, et uerbum seminant spiritale, quamuis illarum iustum, istarum uero desiderium sit carnale: noua certe progenies generatur earum studio uel labore, que Sponsum fide capit, et affectu sequitur promptiore. Siue enim iusti, siue iniusti qui uerbum predicant, habeantur, uerbo eorum plures in fide et scientia generantur: et sicut a bonis, sic a malis proles nascitur copiosa, nulli quidem hominum, Deo soli potius numerosa. De quibus dicit: Dinumerabo eos, et super arenam multiplicabuntur . Illi, qui doctoribus fidem predicantibus acquiescunt, ei qui numerat multitudinem stellarum penitus innotescunt, nobis uero attendentibus congregatos ex omni genere piscium in sagena,  eorum multitudo prorsus est innumerabilis ut arena. Qui, quia iam perceperunt audite fidei rudimenta, sed necdum profecerunt ad annuntiandum ceteris eiusdem fidei documenta: nouitatis uel imperfectionis merito, a dolescentule nominantur, qui ab homine cuius hebet adhuc scientia, caligat oculus, ignorantur. Non siue boni sunt, qui in uasa postmodum eliguntur, siue mali qui emissi forinsecus respuuntur, quandiu in sagena confuso uelut ordine continentur, cuiuis hominum numerabiles non habentur.



CAPUT uIII.

Una est columba mea, perfecta mea; una est matri sue, electa genitrici sue. Multos quidem mihi amore  legitimo certum est adherere, multos abnegata, solam ueritatis speciem obtinere; uerbo autem et doctrina predicantium tam multi passim in fide generantur, ut cuiuis attendenti sollicite, prorsus innumerabiles uideantur. uirgo uero pre ceteris, mihi placens , utilis, opportuna, pluralem nescit numerum, sed est una: meo solius flagrans desiderio, religiosa tenetur unitate, una uni iungitur, singulari siue unica dignitate. Una est, inquam, eo quod in diuersa et peruersa desideria non feratur; ab eo quem unicum unice diligit, nunquam, uel ad modicum auferatur; terrenorum illecebris uel multorum affectuum uinculis non arctetur a Sponso  plenius intuendo nonnisi solo carnis onere retardetur. Spe futurorum gaudens in presentibus transitoriis gemebunda, fastiditis presentibus, pro eternis adhuc absentibus ingemit ut columba, dum carne detinetur, dure sibi uidetur errabunda, nichil ei sufficit, donec Sponsum uideat plenius letabunda. Una est, dum inherens illi, nichil diligit preter ipsum, et, si forte quid uidetur diligere, nonnisi diligit propter ipsum; et ita, si quid agit, non refert ad aliud quam ad ipsum, ipsi uni una inuigilans, donec tandem in pace dormiat in idipsum. Et quoniam in amorem unius effectu est uigili sic collecta, unitatis huius merito mea dici meruit iam perfecta, utpote cui nulla deest, quantum uita presens patitur, sanctitudo, 262 in qua me inhabitante, totius diuinitatis habitat  plenitudo. Neque enim est alia cui tantum uelim munus gratie polliceri, donec tamen adhuc conqueritur carnis ergastulo se teneri, que uidelicet si curam adhibeat seipsam intueri, dum uiuit mortaliter perfectam audeat se fateri. Non quia iam acceperim, ait quidam, aut perfectus sim . Et alius: Imperfectum, inquit, meum uiderunt oculi tui . Quod si Paulus et Dauid se cognoscunt ueraciter imperfectos, licet tuis, Deus, in oculis merito non despectos, cui uel nouorum uel ueterum tanta, uel precipua laus defertur, nisi forte uirgini, que recte ceteris omnibus antefertur? Hec igitur matri sue una est, et in hac excellentia singularis, ad cuius singularitatem obstupescit turba reliqua, et conuersatio popularis, quiuis homo sic  euectam, tam perfectam uirginem admiratur, mater sua pro tali, tam unica, tam singulari filia gratulatur. Mater autem que talem sibi uoluit filiam enutrire, que fouit et promouit, et ad tantam dedit excellentiam peruenire, que tam digne, que tam recte, quam ipsa gratia predicatur, cuius plenam munere Gabriel angelus uirginem attestatur? Aue, inquit, gratia plena . Ipsa quidem gratia, que bonitate, que sua est, nostras culparum maculas aboleuit, excellenti beneficio predictam uirginem sic impleuit, ut una unum pariens, uirgo tamen integra permaneret, uirgo permanens gratie fecundanti noua et singulari sobole responderet. Una est igitur matri sue, quia mater gratia, nec primam uisa est  habere similem nec secundam, que se forma pari exhiberet uirginem pariter et fecundam: non aliam tantis uirtutum titulis honorauit, hanc unam uel unicam singulari priuilegio decorauit. Sed ne quis putet eam huiusmodi priuilegium meruisse; et non prius eligi, sed eam potius elegisse, sicut una matri sue, sic et genitrici electa perhibetur, ut eiusdem non solum perfectio, sed et preuia simul electio commendetur. Hanc nimirum gratia elegit, et quasi genuit cum non esset, suscepit et aluit, promouit et adiuuit eadem, cum iam esset: in eligendo uel gignendo uicem obtinens genitricis, in alendo et promouendo fungens matris officio uel nutricis. Que  enim uirginem cognitione prouida preelegit, ipsa eam affectu materno suscepit misericorditer, et collegit: illic tanquam genitrix cum in occulto illam uenturam preuideret, hic mater, siue nutrix, cum eam euidentius ad profectum incomparabilem promoueret. Promouit quippe illam, et in sua formauit officina, formauit desiderio, moribus, disciplina; formauit et litteris, maturo consilio, prudentia serpentina, formatam consummauit simplicitas et perfectio columbina. Ideo forte columba mea, et perfecta mea pariter nominatur, ut ei presto esse columbina perfectio cognoscatur, ut septem ille quasi uirtutes que columbis naturaliter sunt collate, in ista cognoscantur pari numero spiritaliter consummate. Sicut aiunt qui diligentius naturas auium sunt scrutati  apponentes animum non fame erratice, sed precognite potius ueritati: columba quodam uirtutum septenario naturaliter insignitur, in quo spiritaliter figurari perfectio nostre uirginis inuenitur. De quibus, quia loqui longe supra  inuenior distulisse, cum in secundo libro primum columbas ad medium uidetur hoc epithalamium protulisse, quod illic promiseram, utcunque prosequar in presenti, cum iam mentio columbarum, nulla ponitur in sequenti.

Columba felle caret. Nostra etiam uirgo, ex quo eam angelus Gabriel salutauit, ex quo sanctus ei Spiritus superueniens obumbrauit; nullam Deo uel actuum uel affectuum amaritudinem propinauit, sed  mellitam morum dulcedinem fauo suauius distillauit.

Non rostro lacerat columba. Et uirgo quibuslibet iniuriam facientibus uicem meritam non rependit, sed in omni grauamine patientiam inflexibilem sic ostendit, ut etiam cum uideret unicum tradi filium, traditum crucifigi, conuerti mallet impios quam eos iuxta meritum sic affligi.

Alienos pullos nutrit columba uirgo quidem in huius uite salo animum retinet tam serenum, ut etiam exteris et indignis, clementer subuenire non putet alienum: imo quibusque indigentibus, ut Iudeis, sic gentibus; et sermonibus utilem dat doctrinam, et pari beneuolentia ostendit moribus disciplinam.

 Columba secus fluenta libenter habitat. Sic et uirgo diligenter fluentis incumbit scripturarum: amplexatur codices, uiuit iuxta monita prophetarum, diuinis assidue lectionibus est intenta, uacat studio spiritali, curis exterioribus non detenta.

Meliora grana eligit columba. uirgo nichilominus, dum curam uel studium adhibet in Scripturis, non solum queuis utilia preponit omnibus nocituris, sed perspicaci oculo in bonis eligit meliora, amplectens auidius quecunque Sponso nouerit gratiora.

Columba libenter in petra nidificat. uirgo etiam in fide firma quidquid preualet, operatur, cuius operatio petroso fidei munimine solidatur; fides supereminens, undarum diluuio non turbatur, uentosa rabie non fatiscit, timoris malleo non quassatur.

 Columba pro cantu gemit. uirgo, etsi predicto uirtutum senario modeste gratulatur, tamen, quia quem diligit, nondum reuelata 263 facie contemplatur, etsi in his tanquam sex diebus omnia ualde bona satagit operari, tamen, quia necdum datur in septimo plenius feriari, adhuc tanquam indigens et columbe naturam exprimens ingemiscit, dum quod optat, non preualet, dum tenetur, et dimitti citius concupiscit. Quo gemitu, nichil uirgo meritis, nichil sue detrahit sanctitati, nichil ei, quam pro posse supra commendauimus, unitati nil subtrahit columbe gemitus, quin pro loco et tempore sit perfecta, imo, si ad presens non gemeret, rectius diceretur, et existeret imperfecta. De qua subditur: uiderunt illam, etc.



CAPUT IX.


uiderunt illam, filie Sion, et beatissimam predicauerunt: regine et concubine, et laudauerunt eam. Filie Sion supra filie Hierusalem appellantur, que uirginem, ut ante dictum est, in hoc epithalamio comitantur, que presentes nuptias fide ueraciter intuentur, et, caligantibus ceteris, errore deuio uel ignorantia non tenentur. Que attendentes uirginem tantis uirtutibus insignitam, labore cum gratia tam perfecte, tam incomparabiliter expolitam: obstupescunt, admirantur, et predicant non beatam , sed magis, beatissimam, hoc est, omnium excellentissimam reliquarum. Nam cum beate non immerito plures relique possint dici, hanc inter omnes, hoc est super  omnes mulieres et Angelus et Elisabeth asserunt benedici, que contra carnis morem, contra nature potentis interdictum, fructum uentris fecundati sola uirgo permanens protulit benedictum. Quod cum uident nec preualent satis sufficienter tantum mysterium aperire, nec possunt in mulieribus simile quidpiam inuenire: hanc attollunt filie Sion, et beatissimam predicant confidenter, eiusque excellentiam sermone non inuido nuntiant euidenter. Apostoli quippe Christum natum de uirgine intellectu lynceo peruidentes, idemque beneficium non Iudeis, non gentibus inuidentes; non solum filium, sed et matrem beatissimam astruxerunt, cuiusmodi uisione et ipsi pro suo modulo beatitudinem meruerunt.  Beati, ait, oculi qui uident que uos uidetis . Non solum apostoli, sed et doctores alii, loco et tempore successores, facti sunt in Ecclesia huius tante uirginis laudatores, quorum alii fructuoso casti desiderii merito sunt regine, alii non amantes, sed amorem simulantes, dicuntur rectius concubine. In his quippe diebus quibus in uniuerso mundo fructificans fides crescit, apud nonnullos uero abundante malitia caritas refrigescit; et multi laudant uirginem amore deuotissimo prouocati, et multi uirtutem abnegantes, pietatis specie colorati. Honor enim uirginis usque ad id temporis sic excreuit, mundumque uniuersum eius fama uel notitia sic impleuit, ut non solum ueri, sed et falsi fideles uideantur eius laudibus exsultare, et quos non deuotio, eos  uel occasio faciat collaudare. Ergo mira et miranda satis hec uirgo potest dici, quam Angelus et propheta super omnes asserunt benedici  , quam benedictam qui diligunt exaltare laudibus, recte gaudent, et qui amare negligunt, cessare tamen a laudibus iam non audent. In cuius laude subditur: Que est ista, etc.



CAPUT X.

Que est ista que progreditur quasi aurora consurgens, pulchra ut luna, electa ut sol, terribilis ut castrorum acies ordinata? Ad admirandum Sponsus deuotos prouocat auditores, ut in laudem uirginis reddantur merito promptiores; et cum audierint queri: Que est ista que progreditur ut aurora, admoniti  de progressu magis stupeant ad priora. Aurora consurgente, expauescunt tenebre, nox rarescit, dissipatur obscuritas, umbra grossior euanescit: lux nouella suboritur, quedam mundi facies elucescit, rebus color redditur, terre superficies hilarescit. Nostra igitur uirgo huic similis est aurore, que uisitat nos oppressos tenebris profundioribus et umbra densiore, quibus dum maiestate manus quasi terrorem incutit repentinum, illis disparentibus iubar nobis inuehit matutinum. Luna uero suo, ut aiunt, non splendet lumine, sed magis alieno, et quod a sole accipit, refundit ceteris cornu pleno: ad lucendum quidem nocti specialiter assignata, sic solo sole minor, ut stellis reliquis sit prelata. Sic etiam uirgo, quidquid lucis obtinet, quidquid gratie  uel honoris a Christo nouit esse qui est excellentie potioris, quo solo minor, ipsa sanctis ceteris principatur, nostras fugat tenebras, lucem reddere gratulatur. Pulchra itaque nobis, imo pulchrior est quam 264 luna, que longa nocte pressos, luce tandem reficit opportuna, que errantes et palpantes ad uiam face preuia nos reducit, et cura peruigili ad optatam solis presentiam introducit. Est etiam electa ut sol. Sol factus est, ut tam stellis quam planetis maius appareat luminare, et quocunque se uerterit, uideatur supereminens coruscare: noctis umbram nesciat, incursu potentium non caliget, cursu firmo mundum circumeat, lapsus penitentia non castiget. Ex quo autem gratie plenioris uirgo sanctuarium est ingressa, non solum sanctos quoslibet,  sed et priores apostolos supergressa; ardens amore nimio, sanctitate rutilans indefessa nostram omnium curam agit, quidquam in se peremptorium non perpessa. Mundum pressum tenebris gaudet cura peruigili circuire, ruinas frigescentes affectu feruentissimo resarcire: nostras culparum nebulas interuentu lucido proturbare, nostrarum terram mentium respectu benignissimo fecundare. In hoc manet et permanet, ad hoc diuinitus est electa, ut affectu et effectu inter sanctos reliquos sit perfecta: instar solis splendore stabili uirtutum radiis insignita, sui nunquam negligens, nos longe infra positos non oblita. Que quoniam aurore uicem gerens, inuenitur  nobis caligantibus elucere, et lune pulchritudinem nouit nonnisi ab alio se habere, uideturque in incepto instar solis gradu stabili permanere, sicut recte intuentibus utilis est et grata, sic hostibus terribilis ut castrorum acies ordinata. Cuiusmodi uel aciem uel terrorem, quia supra positum et expositum potestis recordari, non est necessarium expositionem precedentium iterari.



CAPUT XI.

Descendi in hortum nucum, ut uiderem poma conuallium, et inspicerem si floruisset uinea, et germinassent mala Punica. Unde hoc uirgini, ut lune et soli, sicut predictum est, similetur, ut prelata ceteris tanta uirtutum excellentia decoretur; non latet, cum ad eam Sponsus descendere se fatetur,  ostendens quod ex sua presentia illi misericorditer hoc donetur. Denique in Aegypto filiis Isrel conferre beneficium se ostendit, cum oppressis luto et latere, de summo tandem celi solio condescendit, cum afflictos miseria respectu misericordie uisitauit, uisitatos de seruitute dura manu ualidissima liberauit: uidens uidi, inquit, afflictionem populi mei, et descendi liberare eos . In euangelio etiam descendere non inaniter perhibetur , sed ut turbas in campestri loco positas consoletur, quos cum inuados et rerum spiritualium inopes intellexit, et tamen ad montana, eo quod nouit, consilio non euexit; in plano constitutos uisitare presentialiter non despexit, et de thesauri sui plenitudine benedictionum  proferre munera non neglexit. Quod si in Aegyptum, uel in campum huius descensio inuenitur fuisse fructuosa, multo rectius ad Sponsam descensio non estimabitur otiosa, que non Aegypto tenebrose, non campo est similis turbulento, sed horto uoluptatis pomis et nucibus opulento. Hortus nucum uirgo est, in quem se descendere Sponsus dicit, eo quod descendenti non aliquatenus difficultas, nulla importunitas contradicit, cui cum celum celi et habitatio placeat angelorum, non tamen nuces horti, non flores uinee, non malorum displicent germina Punicorum. In nuce cortex exterior non mediocriter amarescit, sub cortice testa dura, sed tamen fragilis delitescit; clausus uero sub testa nucleus comedenti suauius indulcescit. Hortus itaque nucum uirgo est,  cum passionum et tentationum amaritudine tribulatur, cum persequentium malitia eius otio nequiter aduersatur, cum quidquid mundus iste uel blanditur, uel intonat, ei penitus amarescit, cum ei totum sordet quidquid male sapientibus elucescit. Hortus est, cum uelut testa durior mira fortitudine premunitur, cum in uigiliis, ieiuniis, orationibus indeficiens inuenitur, cum Iudeorum opprobriis, cum gladiis gentilium nullatenus emollitur, cum in omni angustia, rigore indefesso, stare fortiter comperitur. Que cum ad omnia inueniatur fixa et stabilis permanere, frangi tamen et dissolui, et Christo cupit manifestius apparere, sciens illum non testa, non cortice,  non quauis amaritudine delectari, sed oblato nucleo, quo suauius eo festiuius epulari. Nucleus autem absconditus, interna est suauitas anime diligentis, que seductos malitia latet oculos persequentis, que fracta testa non aufertur, sed defertur quasi manibus offerentis, et presentatur Sponso, et eiusdem mense uel conuiuio presidentis. In hunc hortum nucum, Sponsus diligens, tunc descendit, cum dilecte laboranti propinquum et propitium se intendit, cum illam de uirtute in uirtutem  sollicitus promouere, et in ea respectu gratifico poma conuallium uult uidere. Quod enim in uirgine uirtutes humiles satagunt operari, quod ex suo labore uel merito fide certa diligunt prestolari uidet Sponsus, et approbat 265 et facit omnia prosperari, et fauore prospero  tanquam flante fauonio maturari. Poma quippe conuallium, uirtutum humilium sunt labores, sollicita sunt studia, manus ad opera promptiores: actus sunt fructuosi in horto bene consito gratiores, qui, etsi ad metendum uel recondendum necdum penitus sunt maturi, uisui tamen placent, ad esum citius transituri. uisis uero pomis conuallium amat sponsus nichilominus peruidere si digne florens uinea cultori accelerat respondere; si uirtutum series ordinata inuenitur decore odorifero refulgere, si odore florido a suis finibus omne uirus noxium prohibere. uirginem enim teneram ne liuor lederet uirulentus, muniuit fama decens, decor extulit florulentus, que cum nouo genere tumorem ad nos protulit uterinum, longe tamen illicite suspicionis maculam, et uirus  protulit serpentinum. Cuius non solum conscientiam culparum presentia non confudit, sed et rumor sinister rubore faciem non perfudit, tanto flore uinea, tanto uiguit flos odore, ut eius integritas et culpa careat et rubore. In huiusmodi horto uidet sponsus et mala punica non deesse, sed in abscondito uoluntatis animum ad patientiam promptum esse: uelle non solum mortem, sed et minacem gladium sustinere, et, si nondum in effectu, iam tamen in affectu effusionem sanguinis subrubere. Mala quidem Punica nondum manifestius se presentant, sed diligentius intuenti uelut in germine se ostentant: nondum rubet passio, quia carnifex gladium non educit, sed uoluntas firmius radicata, germen in  surculo iam producit. Ad hoc inspiciendum, sponsus nuntium non premisit, sed humili beneuolentia ipse idem confortat uirginem et reuisit: descensu gratifico fouet hortum, gaudet poma conuallium maturare, dat florere uineam, mala Punica germinare.



CAPUT XII.

Nesciui: anima mea conturbata est propter quadrigas Aminadab. uidens uirgo in hortum suum sponsum mirabiliter descendisse, et descensu mirabili gratiam eque mirabilem attulisse; non satis potest eloqui quod in se spiritualiter intuetur, et presenti gaudens scientia, priorem ignorantiam confitetur. Nesciui, ait, antequam Angelus me plenam  gratia nuntiaret, et nube satis lucida sanctus mihi Spiritus obumbraret, antequam Dei Filius suo me osculo fecundaret, et nouella fecunditas uirginalem conscientiam honestaret: nesciui tantum mihi gratie, tantum muneris impertiri, posse ancillam humilem, tam inexperta ceteris, experiri. Antequam hortum suum concluderet, non tamen sepe, non maceria, neque uallo, antequam signaret fontem, non tamen sera ferrea, non uecte, non metallo, antequam in eumdem hortum descenderet, et eum inspiceret suo largo munere bonitatis, nesciui eum esse tam potentem, tam benignum, tante diuitem largitatis. Cum igitur ad me descenderet, et se mihi utcunque ostenderet, sum turbata, expaui, obstupui, tantum beneficium admirata: anima mea in salutare suum  defectu prospero laborauit, labore salutifero deficiens, uel magis, proficiens me turbauit. uideos enim sponsum non inopem, non indigum, non ut quemuis de populo descendisse, sed in equis uel quadrigis more potentium aduenisse: non habui ultra spiritum, attendens quod ille et salutem potenter operetur, et in ipsa potentia digne religio conseruetur: Qui ascendis, ait, super equos tuos, et quadrige tue saluatio . Nostis quod arcam Domini quam Azotii captam per dies aliquot tenuerunt, compulsi lesis natibus tandem liberam reddiderunt, que imposita plaustro nouo in domum Aminadab est relata, ubi et cultus ei reuerentior, et religio conuenientior est delata. Aminadab interpretatur  spontaneus  , illum significans qui de sinu Patris sponte uoluit aduenire, et in uterum uirginis naturam sibi hominis counire, qui angelicis uirtutibus instar regis presidet uel aurige, et agili concordia omnes ei subseruiunt ut quadrige. Cuiusmodi uel imperium, uel obsequium cum uirgo diligentius intuetur, eorum pridem nesciam turbari quodammodo ad hanc scientiam se fatetur: recolens priorum nuptiis festos conuentus hominum solitos adhiberi, quadrigas angelicas et inuisibiles tympanistrios non uideri. Qui ideo forte in hoc epithalamio nomen uel speciem obtinent quadrigarum, quia mundo quadrifido concurrit et succurrit hec solemnitas nuptiarum: et illa quatuor animalia que Ioannis uel Ezechielis uaticinio describuntur,  ut precones uel iugales eidem negotio subscribuntur. Propter quadrigas igitur Aminadab uirgo prius nescia conturbatur, cum introducta in eius sanctuarium ministrantia ei millia millium admiratur, cum tanquam liberatam ab hostium finibus uel Azotis, et regis potens excellentia, et religio excipit sacerdotis. Cui loquens Aminadab subiungit: Reuertere, etc.



266 CAPUT XIII.

Reuertere, reuertere, Sunamitis: reuertere, reuertere, ut intueamur te. Ne suis uirgo meritis in domum Aminadab reuerti uideatur , ostendit Aminadab, quia non est efficacia  remeantis, sed magis miseratio et potens beneuolentia reuocantis. Reuocat ergo sponsus eam que dicitur Sunamitis, ut a uinculis absoluta reuertatur gressibus expeditis, ne inter Azotios et carnalium sensuum illecebras demoretur, sed quadrate nouitatis uehiculo in domum diligentis spontanee reportetur  . Sunamitis interpretatur captiua uel despecta, siue coccinea  . uirgo autem, ut ceteri, naturaliter filia fuit ire, a cuius eam maculis non potuit conuersatio penitus expedire, in qua, etsi uirtus ei adfuit culparum damnabilium expulsiua, adhuc tamen grauatur uinculo, et nature legibus est captiua. Que quoniam in peccatis naturaliter est concepta, eius conuersatio culpis uel leuibus est infecta; infectionis merito mundioribus Dei oculis est  despecta, sed eiusdem humilitas tandem per gratiam est respecta. Respexit enim humilitatem ancille sue, eamque semel et iterum reuocauit, et a captiuitate et despectu, reuocatione gemina liberauit, ut quam culpabilem lex ire, lex tenuerat genuina, prorsus a culpa liberam seruaret postmodum lex diuina. Ideo et eamdem sponsus addit semel et iterum reuocare, et ad reuertendum, uerbo iterato diligentius inuitare; et quam prius reuocatio eduxit a sententia duriore, secundo firmam facit statu siue gratia largiore. Dicto enim prius: Reuertere, reuertere, Sunamitis, adiunxit, reuertere, reuertere ut intueamur te. Quam reuerti uolo, ait, ut captiua et despecta non ultra teneatur, reuerti uolo, ut et mihi gratior habeatur, ut reuocantem diligat, et ardeat,  non incendio, sed amore, et coccinea digna sit nominari merito, non colore. Coccus ignis speciem tenet, amorem significans; ardet enim qui amat. Quia uero ignis iste, uel amor uirginis necessario geminatur, dum in sponso, ut iam dictum recolo, Deum et hominem amplexatur: eam quam pre ceteris tanto munere sponsus ditat, ut coccus sit bis tinctus, ad hunc amorem geminum bis inuitat. Quam igitur prima geminatio captiuam reuocat et despectam, secunda longe firmius diligentem efficit et dilectam; et tam ipse, quam sodales quos huic mysterio presentes et conscios uult haberi, talem tam coccineam uidere diligunt et tueri. Quam attendentes angeli et a culpa liberam contra solitum  ius nature, et amore coccineam, supra uisibilis efficaciam creature; tantam rei excellentiam non sufficiunt admirari, et adgaudentes Sponso, de Sponsa diligunt sciscitari.



CAPUT XIu.

[CAP. uII.] Quid uidebis, aiunt, in Sunamite, nisi choros castrorum? Inuitas, inquiunt, uirginem, totiesque et toties uis reuerti, profectuque mirifico  totam illam ad tuum beneplacitum uis conuerti, ut et culpa sui iuris nil in ea ualeat obtinere, et amoris priuilegio digna sit nobis intuentibus complacere. In hac igitur Sunamite, que toties reuertitur, quid uidebis, et de illa, cum fuerit oblata tuo conspectui, quid censebis, in qua nobis considerantibus occurrit perfectio tanta morum, ut ei non homines, sed magis castra consonent angelorum? Angelos quippe castra inuenitur diuina lectio nominare, eo quod eorum cuneos non possit hostium uiolentia penetrare, tantamque fiduciam eis donat presidens imperator, ut longe repercussus omnis fugiat impugnator. De quibus Iacob: Castra Dei sunt hec . Qui appellari etiam non incongrue possunt chori, eo quod et concordes affectibus, et indefessis  laudibus sunt canori, quorum tanta in auribus presidentis consonat melodia, ut non celi, non stellarum, non etiam planetarum se illi comparet harmonia. Quibus autem uirtutibus considerant angeli se uigere, eisdem quoque uirginem et uident, et non inuident preeminere; et quoniam in illa uitam angelicam nouitate mirabili recognoscunt, mirantur, et a sponso, si quid amplius nouerit, iam reposcunt. Quid uidebis, inquiunt, in hac quam reuocas, Sunamite, nisi miram concordiam laudis et fortitudinis exquisite, nisi choros laudabiles, et antiquos exercitus angelorum, nisi uirtutes consonas et robur indeficiens ut castrorum! Hec nimirum in uirgine, quam tantopere diligis, iam uidemus, et, si quid adhuc latet, grato satis desiderio uideremus;  et tam ista, quam cetera que in illa gaudemus intueri, a te ipso, quem melius constat nosse, uolumus recenseri. Ad hec Sponsus: Quam pulchri, etc.



267 CAPUT Xu

Quam pulchri sunt gressus tui in calceamentis filia principis. Ad inquisita Sponsus non differt benigne respondere, sed respondens ad uirginem sermonem diligit retorquere; non estimans in aliquo predictis sodalibus displicere, si eis sciscitantibus huic affabilem eligit se prebere. Illis ergo interrogantibus spem silentio non precidit, sed conuertit se ad illam, cui loqui frequentius non fastidit; et cum illam aggreditur nouis laudibus conuenire, paranymphos assistentes, quidquid loquitur, uult audire. Nunc  uero a gressibus laudes inchoat enarrare, qui supra  cum laudaret ab oculis uoluit inchoare; forte ut si repetitio laudum fastidire commonet somnolentos, ordo alter, et color uarius reddat uigiles et attentos. Denique supra  cum multoties uelut per partes laudare uirginem appetiuit, si bene recolo, mammas eius uel ubera non transiuit, sed a superioribus inchoans, circa ea  eius laudatio sic uersatur, ut a mammis deorsum, de membris reliquis non loquatur. Ipsa autem uirgo in precedenti libro  laudans eum uelut particulariter uel membratim, a capite ad crura et eorum bases descendit seriatim, cui Sponsus uicem reddens in hoc laudum eius seriem ordinauit, sed uarietatis gratia ipsum ordinem commutauit. Gressus uirginis actus eius estimo nominari, quos nobis longe remotioribus uoluit occultari; per quos in nostram uenire uoluit notionem, cuius sanctitas nos lateret, si pigram uel continuam eligeret sessionem. Quos nimirum gressus non suspensa claudicatio deturpauit, non puellaris leuitas uagos et instabiles accusauit, ad infirma et egena mundi huius elementa morbus aridus non retorsit, exactorque  improbus ab eis quidquam tributarium non extorsit. Tam pulchre ualetudinis, tam ualide pulchritudinis exstiterunt, et in hac pulchritudine, tanta constantia perstiterunt, ut magis admiratio quam enarratio conueniat laudatori, cum non solum expressio, sed et prelibatio sufficere ualeat auditori. Ut autem constet quidquam necessarium ab eisdem gressibus non excludi, incedentes per uite huius inequalia non sunt nudi; sed ne uel solis ariditas, uel hiemis asperitas quidquam inferat grauitatis, eos uelut calceat quedam mortificatio uoluptatis. Si quid ergo imminet uel delectabile uel molestum, quod uelit euertere in illis quidquam utile uel honestum, ad repellendum illud quedam patiens insensibilitas se premittit,  que ad pedem tenerum peruenire quidquam pestiferum non permittit. In huiusmodi calceamentis, pulchritudo gressuum delitescit, que non satis nobis patens, sponso melius innotescit, qui eidem uirgini amat in omnibus presto esse, eamque sibi similem tanquam filiam facit esse. Ob hoc forte in presenti, quod nusquam supra filiam nominauit, quod iuxta formam suam illam specialius calceauit, eamque in calceis fecit sibi expressius et similius conuenire, dum in carne positam dedit iura carnalium non sentire. Qui prerogatiue muneris recte dicitur principari, qui cum factus esset caro, carnalibus noluit obligari, qui assumptum hominem illesum a uitiis uoluit conseruare, et electam uirginem sibi tanquam filiam conformare. Tollens ergo de medio ire priuilegium  contumacis, Isaie testimonio recte dicitur princeps pacis , cuius pacem quisquis in se datur ueraciter experiri ; quisquis, inquam, huius pacis, dono gratie, particeps inuenitur, nomine filiali recte propter similitudinem insignitur.



CAPUT XuI.

Iunctura feminum tuorum sicut monilia, que fabricata sunt manu artificis. Pulchro loquendi genere integritatem uirginis commendauit, dum iuncturam feminum fabrefactis monilibus comparauit, quia in feminibus plerumque figuratur carnalis genitura,  geniture uero abnegatio et sterilitas feminum in iunctura. Denique peccatrix anima que Deum illecebris carnalibus amaricat, sicut propheta  meminit, pedes suos quibusque transeuntibus diuaricat, et non contenta legitimo, uiros alteros, imo adulteros lege suscipit dissoluta, angustias tori non sustinet, dilato cubili lenociniis prostituta. uirgo autem que in concipiendo nullum penitus uirum sentit, que antiquo nature priuilegio, sicut mente, ita et corpore non consentit, huiusmodi feminibus irresolubili iunctura copulatis, tenet extunc et deinceps firmum fedus perfecte castitatis. Qualis enim in conceptu, predicante Angelo , legitur exstitisse, talis fide pia, et a uero non deuia creditur perstitisse; et nec a mente corpus, nec est a corpore  postmodum mens diuisa, sed consensu continuo et illesis affectibus indiuisa. Que iunctura recte monilibus debuit comparari, que constat docta manu ex auro et lapidibus fabricari, que non solum digno 268 sui pretio decus afferunt ornamenti, sed ad muniendum sinum uirgineum superiores oras copulant uestimenti. Sic iunctura feminum plus auro uel lapide pretiosa, carnem seruans et spiritum ad acquirendum meritum operosa; munit quidem uirginem, ne corruptor seductorius admittatur, monet quoque ut diligat eum, cuius beneficio sic ornatur. A muniendo quippe uel monendo, ut nonnulli aiunt, monilia nominantur, eo quod munita queque tali munere moneantur, ut tali presidio procul pellant  inuidum corruptorem, et affectu uicario benigne diligant largitorem. Doctus enim artifex manu sua hec monilia fabricauit, que negata pluribus, matri uirgini non negauit; que miro Paulus desiderio postulat sibi dari, nescio, dum hic uiueret, si forte meruit sic beari.



CAPUT XuII.

Umbilicus tuus crater tornatilis, nunquam indigens poculis. Umbilicus partes uentris circumpositas copulat et compingit: et ne mollitie natiua defluant, uel forte pereffluant, reuocat et restringit: in quo et mulier gignendi seminarium habere perhibetur, quod tamen apud uiros in lumbis maxime continetur  . Umbilicus itaque uirginis eius stabilis est doctrina, que apostolis defluentibus timore carneo  et mollitie feminina; fide uirita constat, neque simili defluit leuitate, sed leues, et amplius iusto uagos sua quadam reuocat firmitate. uidentes enim uiri a fidei se proposito leuius destitisse, et concussam dolore nimio illam tamen firmius perstitisse, cum facta resurrectio nonnullis uisionibus est ostensa, et uirgo studio contemplandi, et deuotis orationibus est suspensa: reuocati ad illam humiliter de preteritis erubescunt; et deinceps eius auditui credibilius et constantius adherescunt. Nam cratere tornatili eius est plenior et perfectior tornatura, cui Christi resurgentis plenius innotuerat genitura; et omnia que de illo longa temporum serie leguntur in Scriptura,  hausit hec abundantius, et refudit auditoribus cum mensura. Cuius crater tornatilis, uel perfectio facilis disserendi, non arescit inopia, non arctatur angustia capiendi, sed referta poculis uinoque sapientie debriata, cunctis longe populis, et sufficit, et nunquam deficit propinata.



CAPUT XuIII.

uenter tuus sicut aceruus tritici, uallatus liliis. uenter, humanitas est, infirmitas uel conuersatio temporalis, que indiget fomento uestium et alimonie corporalis, cuius quasi mollities ita curam exigit fomenti naturalis, ut in eo cumuletur profectus et eminentia spiritalis. Etsi enim carnem suam uirgo non habet odio, sed conseruat, in cura tamen eius uires spiritus non eneruat, sed dum necessario fouet  eam, duris laboribus se reseruat, in quibus copiam meritorum instar tritici coaceruat. Que copia, dum in altum quodam uelut acumine se attollit, nec tamen palearum uentosa multitudine se extollit; et ad panem faciendum cultori habetur gratiosa, et ad semen iaciendum nichilominus fructuosa. Non solum enim Sponso conuersatio uirginis placere comprobatur, sed in his etiam qui assistunt, tanquam uim seminariam operatur, dum eosdem instruit, et ad queque prouocat meliora, et non uerbo, sed exemplo eos crescere et extendere commonet in priora. Tanta cuius merita ne predones auferre presumant uiolenter, ne fures diripere, ne uel mures detrahere appetant fraudulenter; uallantur quidem non sudibus,  non lapidibus, non cemento, sed liliis, hoc est munditie et gratie inuiolabilis blandimento.



CAPUT XIX.

Duo ubera tua sicut duo hinnuli gemelli capree: collum tuum sicut turris eburnea. Hec eadem dicta superius facit repetere uis amoris, sed exponenda rursus non sunt, more gratia breuioris; illud tamen quod mutatum potest, et tanquam differens estimari, queri potest, quid sibi uult, quid in eo debeat figurari. Supra enim dictum est : Collum tuum sicut turris Dauid; hic autem sicut turris eburnea. In turre figuratur quedam uirginis fortitudo, in ebore, casta et sincera eiusdem fortitudinis pulchritudo, quia, quam turris uirtutum obiectat hostibus premunitam: frigus innatum  ebori ab ignitis monstrat passionibus expolitam. Turris itaque, uirgo est, cum ab hostibus fortiter 269 se defendit, turris autem eburnea, cum a carnis estu liberam se ostendit; turris, inquam, cum uirtutum eius congeriem occursus malignantium perhorrescit, eburnea, cum rigore frigido, ut brume gelicidio dealbescit.



CAPUT XX.

Oculi tui sicut piscine in Hesebon, que sunt in porta filie multitudinis. De oculis quoque in secundo libro satis estimo dictum esse , nec repeti quod dictum est, necessarium reor esse sed quia noua comparatio uidetur hic apponi, ipsa quoque nouitas postulat hic exponi. Hesebon est ciuitas quam populorum inhabitat multitudo  piscine, fontes sunt, siue laci et aquarum congrua plenitudo, que in porta ciuitatis, rei posita ueritate, ipsius urbis incolas multiplici reficit largitate. Oculi ergo Sponse non infecti fecibus serpentinis, sed, ut liber secundus explicat, conformati moribus columbinis, ideo in presenti forte similes sunt piscinis, quia lotos imbuunt, uel imbutos abluunt salutaribus disciplinis. Nam quos uirgo dignatur gratis oculis intueri, quibus dignanter eligit respectu beneuolentie misereri, ab errore campestri reuocans, ad portam utilem nos adducit, per quam ad ciues et domesticos et frequentiam digne merentium introducit. Hesebon interpretatur cingulum meroris. Respectu quidem suo a forensi uirgo licentia nos restringit, et ingressos porte angustias meror necessarius  nos accingit; et a cunctis que foris perstrepunt, ultra non sustinet letos esse, sed afflictos miseria, dignos misericordia uult nos esse. Quos cum tales uirgo miserans intuetur, ut ciues et domesticos filie multitudinis nos tuetur, que filia, id est ciuitas multos quidem ad se conuenas intromittit, sed, lege satis mira, nisi mestos et miseros non admittit. Hoc habent refugium, hoc presidio utuntur in presenti, quod eos uirgo fouet oculorum beneficio competenti, qnod merentes uisitat sollicitudine diligenti, sic ad presens benigne refouens, ut promittat longe melius in sequenti. Expertus sum quod aio. Cum diuino perurgente iudicio filii matris mee contra me pugnauerunt, cum exteris parcentibus, ii quos mea credebam uiscera, me leserunt, huius  cinis Hesebon mea ipsius mestitia cogeret deperire, si non uirgo dignaretur extenta manu citius subuenire. Astitit illa mihi, et curam mei longius non abiecit, sed linguis malignantium sese mediam interiecit: et attendens quod non zelo iustitie, sed factione fremerent inimica, forti manu misericordie obstruxit os loquentium tam iniqua. Cui recte conuenit quod sequitur: Nasus tuus, etc



CAPUT XXI.

Nasus tuus sicut turris Libani, que respicit contra Damascum. uiri pestilentes, qui diaboli existunt pugiles et athlete, ei, a quo mittuntur, similes, rixas commouent indiscrete; et cecati malitia ignorant iudicii rationem, et, si forte nouerint, corrumpit rancor  et inuidia notionem. uirgo autem maioris patrocinio uidens aliquos indigere, nescit deesse illis quos iniuriam nouerit sustinere, ostendens se habere recte considerantibus fortem nasum, non pressum, instar simie, non eneruem mollitie, non abrasum. Etsi enim uelut tacens permittit suos aliquoties tribulari, forte quantum expedit eos tribulationibus emendari, tamen cum inuidorum malignitas excrescit uiolentius et impugnat, fortis huius discretio, ut turris Libani prominet et repugnat. Eo autem preualet et malignis efficacius aduersatur, quo in Christo, qui mons est Libani, solide confirmatur, in quo sita et superedita Damascum respicit et prospectat, ut prospectu sollicito illam a proposito reuocet et reflectat. Damascus interpretatur sitiens sanguinem.  Nostrum uero sanguinem sitit semper ciuitas perditorum, sed ne totum ebibat, respectu uirgo prohibet oculorum, qui et nobis pie petentibus salutare conferunt munimentum, et male sitienti potenter inferunt detrimentum. Nouit enim huius discretio, iniusta sufferentes, quando, quomodo consoletur, inferentes uero, qua uel pena referiat, uel patientia prestoletur; nouit quos humiles et abiectos uultu respiciat miserente, quos econtra Damascenos despiciat, sic eorum malitia promerente. In quibus omnibus suum solius beneplacitum non attendit, sed Sponsi uoluntatem, cui placere desiderat, magnipendit, cuius amicos diligens, ad eorum profectus hilarescit, super cuius inimicos, perfecto uelut odio, contabescit. Cui bene subiungitur: Caput tuum, etc.



270 CAPUT XXII.


Caput tuum ut Carmelus, et come capitis tui sicut purpura regis iuncta canalibus. Caput uirginis, mens eius uel intentio non incongrue potest dici, cui opera reliqua, ut membra subdita, uidentur sic addici, ut nec dirigi ad proficiendnm, nec ad placendum erigi mereantur, si preuia intentione uelut capite non regantur. Que intentio, quia eam non premit iniquitas, infirmitas non emollit, sed ad superiora sano placendi desiderio se attollit: montis eminentiam et nomen meruit obtinere, cuius interpretatio inuenitur fructu mysterii non carere. Carmelus interpretatur scientia circumcisionis, uel, sciens circumcisionem. Circumcisio, ut Iudei nouerunt, carnis est incisura, recidens preputium, id est carnale desiderium  in figura, quam datam a Moyse Iudei litteraliter tenuerunt, illi uero spiritualiter qui deponere quod caro suggerit, studuerunt. uirgo igitur cuius intentionem constat desiderio preeminere, recte Carmelus dicitur, carnalibus nesciens subiacere, que corde et auribus cunctisque sensibus spiritaliter circumcisa, in gignendo filium, non uiro, sed Deo soli placuit indiuisa. Illa quidem noua mater miram montis excellentiam in se uidit, cum se Sponso copulans carnalium desideria circumcidit, cum sic ei obumbrat Spiritus, spiritalis eam circumcisio sic emundat, ut gignens ad genitum culpam carnis hereditariam non transfundat. Cuius come capitis, id est sancti et subtilissimi cogitatus,  quibus accedit capiti decor non mediocris uel ornatus; purpure regis iuncte canalibus similantur, dum fide et amore passionis Christi uelut quodam sanguine purpurantur. Apud eos qui in hoc opificio dicuntur esse gnari, solet purpura per fasciculos in angustis canalibus alligari, cui alligate aqua superfunditur, modo debito uel mensura, qua superfusione ad purpurandam lanam utilis sit tinctura. uel, iuxta quosdam, apud Tyrum et Sidonem ubi precipue hoc artificium frequentatur, lana subtilis et candida in canalibus angustatur, que sanguine piscis conchilii superfuso in colorem purpureum transmutatur, et deinceps purpurea, imo purpura nominatur. Que ideo perhibetur purpura regis esse, quia regum ab antiquo solebat quasi proprium illud esse, ut ueste  purpurea speciali priuilegio uestirentur, et hoc signo discreti a ceteris reges sine dubio monstrarentur. Unde in Euangelio , quia Christus quasi presumpserat se regem attestari, Iudei persequentes uisi sunt intolerabiliter indignari: et antequam occiderent quem super se regnare noluerunt, eumdem irrisorie pnrpuream chlamidem induerunt. Come autem capitis in angustis canalibus disponuntur, cum cogitatus uirginis spiritalibus exercitiis supponuntur, cum passionis Christi fides locum sibi preparat mundiorem, cum in uellus descendens pluuia, totum illud conuertit in amorem. Sanguis marini piscis ipsa est dilectio Redemptoris, qui in mundo factus homo ex precepto eterni genitoris; uirgini, quam attendit includi frixorio discipline,  amorem sui sanguinis superfundit et infundit gratia medicine. Ex quo purpurea, imo purpura fieri perhibetur, et deinceps summo regi tam proprie, tam specialiter exhibetur, ut ultra non humano, sed diuino tantum usui coaptetur; et non uirum hominem, sed Deum et hominem nosse et diligere comprobetur. Qui etiam Deus homo non incongrue caput uirginis appellatur, qui excellentia principali mons domus Domini super uerticem montium predicatur, cui nomen assignatur forte non alterius, sed Carmeli, quia tam scienter quam potenter uero preputium eripit Isreli. Come autem quas capiti constat radicitus inherere, et tamen longius euagari, nisi eas disciplina studeat cercere: omnes actus sunt uirginis quos in Christo a radice firmius solidauit, et a  progressu nimio, districtione iudiciaria reuocauit. Quos in canalia, id est in depressas et humiles angustias uoluit introduci, et passionis gaudium, ut tincturam purpuream, superduci, cuius tota conuersatio non nouit altum sapere, sed timere, et rubenti martyrio tanquam uiuens hostia refulgere.



CAPUT XXIII.

Quam pulchra es, et quam decora carissima in deliciis? Statura tua assimilata est palme, et ubera tua botris. Quia laudes a gressibus inchoate ad caput uel comas recta serie deuenerunt, nichilque non laudabile in predictis omnibus inuenerunt: pulchritudinem uirginis quodam quasi breuiculo comprehendit, eam dicens carissimam, in qua nichil reprehensibile  deprehendit. Quam pulchra es, inquit, uoluntate 271 torporis nescia, sed uiuaci, quam decora, iustum uelle manu prosequens efficaci; et ut laudes roborentur fine dignius cumulato, in tam multis deliciis mihi carissima delicato. In tali, tam laudabili nichil conqueror de iactura, quia palme commendabili tua similis est statura, que in imis angustior, in superioribus spatiosa, bono gaudes initio, meliore termino fructuosa. Denique palma sicut accincto proponitur bellatori, sic nimirum discincto traditur et uictori; et que ad laborem induxerat et excitauerat animum preliantis, in laudem erigitur, cum manu geritur triumphantis. Tua ergo statura huic palme similis inuenitur, cum labor perseuerans tantis laudum titulis insignitur, cum ab  imo inchoans, processu fructifico dilataris, cum mundi uicto pugile, de iam certo premio gratularis. Statura tua palme perhibetur non immerito similari quam in recto proposito stare constat potius, quam curuari, cuius quia statio ad perfectum indeflexa conceditur proficisci, palmam, id est dignum uictorie titulum meretur adipisci. Et ubera tua quibus lactas, siue pascis abunde circumstantes, id est forma uite tue qua et moraliter et spiritaliter erudis ignorantes; similis est non herbis inutilibus, non arboribus infecundis, sed botris fertilibus uino recundito letabundis. Qui enim attente perspiciunt tam in moralibus quam spiritalibus te perfectam, et de terre gremio ad sublimem palme similitudinem sic euectam; admirantur, obstupescunt, et intra suos  terminos non tenentur, dum inter omnes mulieres nullam tibi similem intuentur. Ubera ergo tua quibusdam considerationis manibus exprimentes, et ex eis utriusque perfectionem uite manare plenius preuidentes, quosdam uelut sibi botros uidentur expressisse, stuporisque et admirationis uinum inebrians protulisse.



CAPUT XXIu.

Dixi: Ascendam in palmam, et apprehendam fructus eius; et erunt ubera tua sicut botri uinee; et odor oris tui sicut odor malorum. Unde uirgini tanta pre ceteris gratia conferatur, ut ubera eius botris, palme statura similis habeatur, sequenti uersiculo Sponsus innuit euidenter, ostendens quod predixerit, et predictum expleuerit consequenter. Dixi, ait:  Ascendam, et erunt ubera tua botri. Dictum eius, propositum est quod ab eterno uoluit ordinari, quod apud se fixum manens diutissime uoluit occultari, tandem uero, cum illuxit felix temporum plenitudo, data est huic uirgini dicti huius euidens certitudo. Qui enim apud se uel in Patre diu fuerat occultatus, misso quidem Angelo, precedens tamen Angelum uirgini presentatus; dictum illud mirabile quasi uisibile uoluit exhiberi, dum inuisibilem per naturam, dedit per gratiam se uideri. Dixi, ait, et quod dixi, diutius non tacebo, sed ascendam in palmam, hoc est uisibilis apparebo: ascendam in uirginem, per eam ceteris me monstrabo, per assumptam eius carnem, mundi principem triumphabo. Profundum  quippe mee diuinitatis erat hominibus inaccessum, quorum amore ductus ascendam in excelsum, ut cum a profundo et occulto inuisibili fuero uisibiliter exaltatus, ad me traham omnia trahendi efficacia non fraudatus. uirgo igitur palma est, excelsa priuilegio meritorum, in quam Sponsus ascendere tanquam in arborem uoluit sicomorum, cuius ascensio, id est carnis assumptio fideli cuique ficus fatua reputatur, ei autem qui digne suspicit, et humiliter suscipit, fructum salutiferum operatur. Quem fructum ipse Sponsus gratanter apprehendit, cum in eo displicere nichil sibi penitus deprehendit, cum acceptat, cum approbat, cum suo gaudet beneplacito conuenire, quod salutem fidelium datur palme fecunditas parturire. Apprehendit, inquam, cum ei custos  fidelissimus appropinquat, cum premunit, et precauet ne quid illi exponendum auibus derelinquat, cum ipsam palmam fouet, et tantam prouehit in uirtutem, ut ex ipsa dependeat quidquid mundo congruit ad salutem. Dependet autem ex ea Christi caro, carnis passio, lignum crucis: culparum abolitio, noctis fuga, reditus uere lucis, mundi reconciliatio, uirtutum constantia, fiducia premiorum, que omnia gratanter apprehendit, qui auctor et dispositor est eorum. Quibus apprehensis ubera Sponse botris uinee similantur, quia eius beneficiis mentes digne considerantium debriantur, et odores eius, uel odor oris eius efficitur ut malorum, quia fama eius et doctrina bene sapit in naribus auditorum. Cui subiungitur: Guttur, etc.



CAPUT XXu.


Guttur tuum sicut uinum optimum. Si ut botri, si ut mala sunt que ad exteros fide nuntia deferuntur, que et quanta 272 credi possunt, que ab ipsa uirgine sentiuntur, que propinans larga manu esurientium faucibus opportuna, quis nisi cecus estimet quod a tantis et talibus sit ieiuna? Ipsa quidem pre ceteris, tam multa, tam precipua sentire gratulatur, ipsa haurit precipue que in Sponso, et quam multa suauitas habeatur; quod alii uix prelibant, quos tanta meritorum excellentia non uenustat, ipsa haustu auido sentit plenius et degustat. Cuius gustum Sponsus gutturis nomine figurauit, quem commendare uolens, uino illud optimo comparauit, quia cuicunque gustus uel guttur uirginis innotescit, uidetur  sibi potus, eo quod ineffabiliter hilarescit. Nam cui gustum suum non inuida uirgo notificat, cor illius tanquam uino potum letificat: tantumque illa in secreto cordis sui scire conceditur et sentire, ut non gaudere nequeat, cui datum fuerit consentire. Et bene uinum istud Sponsus optimum predicauit, quo quicunque potus est, nullum melius estimauit: non uinea Naboth, non uinea forte Sorech simile propinauit, non bibit Ne melius de prima uinea quam plantauit. Quia uero gustus ille, uel guttur uirginis nulli plenius intimatur, uel de percepto eo magis alius non letatur, quam Sponsus, qui non indiget ut uerbo transitorio doceatur ; sciens uirgo uinum  illud preconi dignius complacere, eius ab ore uerbum quasi rapiens, festinat respondere.



CAPUT XXuI.

Dignum Dilecto meo ad potandum, labiisque, et dentibus illius ad ruminandum. Commendat, ait, guttur meum, imo quod in gutture iam dulcescit, quod non satis approbat quisquis palato stupidus hebetescit; ipse autem cuius dono tanta mihi gratia dilucescit, haustu bibit plenario, crater eius inopia non arescit. Ego quidem uini huius miram dulcedinem sum experta, et Sponso predicante illam esse optimam, non incerta, de qua ne tacens arguar, fiducialiter sum locuta, et quod ille recte cepit, digno preconio prosecuta. Ille discretus cognitor, uinum illud optimum dicit esse, et eo dicto freta  consequenter assero dignum esse; dignum, inquam, quod eidem ad potandum grato calice propinetur, cui nimirum, quidquid indignum fuerit, non debetur. Optima uero queque nulli dignius debent dari, quam ei qui omnium debet optimus estimari, qui sicut nullatenus feculento calice uult potari, sic merum et illi me uinum sibi postulat presentari. Guttur igitur meum quod ille uinum optimum nominauit, hoc est affectum cordis mei qui de illo tanta, tam ineffabilia degustauit: dignum duco ut eiusdem conspectui diligenter representem, et eius sitim expleam, potum offerens congruentem. Sitit enim ille, et nostra omnium bona sitit, qui tamen fel draconum et uinum aspidum non admittit ; non acetum Iudeorum, non oblatam bibit  amaritudinem, sed recusat; et iniquos longe facit, quos in Euangelio sic accusat: Ite, inquit, maledicti; sitiui enim, et non dedistis mihi bibere . Itaque dignum duco, ut uinum optimum offeram sitienti, quod non solum in primo gustu, sed et nichilominus placeat repetenti, ut auide bibens illud, et quod biberit habens gratum, fastidium non sufferat, sed magis diligat ruminatum. Labia et dentes, quibus constat munda animalia ruminare, retractationem et in retractatione districtionem estimo figurare, quibus iudex ille beneuolus et acutissimus ad uidendum quidquid in Sponsa diligit, retractat, et districte examinat ad placendum. Bibit quidem, cum illius uel sensum uel affectum gratanter amplexatur, ruminat, cum retractat et districte examinat  quod amatur; et quo magis peruidet nullum prius, nullum posterius inconueniens apparere, eo magis diligit exquisitis et beneplacitis adgaudere. Sicut autem animal, quod non ruminat, lex immundum uoluit predicari, sic uel sensus uel affectus non satis mundus est, qui non sustinet retractari; sed quidquid latet in uirgine iteratum iudicium non formidat, et subtilis ruminator in ea nichil inuenit quod recidat. Ideo subdit: Ego, etc.



CAPUT XXuII.

Ego dilecto meo, et ad me conuersio eius. Ego, inquam, Dilecto meo gaudeo seruiens et obediens inueniri, ei gratius adherere, eius gratam dulcedinem  experiri; quidquid in me sentio, non ueretur ei manifestius aperiri, non abhorret eius scrutinio mea conscientia conueniri. Ego quidem per uanos et uarios mundi anfractus leuitate muliebri non distenta, matura grauitate ei, quem solum diligo, sum intenta; ab eo, non actu, non affectu uel ad modicum sum auersa, sed ad eius faciem deuoto desiderio sum conuersa. Et ipse dilectus meus non dormitat me 273 custodiens, neque stertit, sed adest, cum clamauero, clamanti beneuolum se impertit; a meis non solum precibus, sed etiam affectibus faciem non auertit, sed ad meum desiderium hilari facie se conuertit. Et quoniam inter nos non aduersio, sed conuersio mutua predicatur, placet ut ad ipsum meus quoque sermo iterum conuertatur, ut cuius faciem  exquisitam exquirens mea facies speculatur, ipsam quasi ore ad os familiariter alloquatur.



CAPUT XXuIII.

ueni, dilecte mi, egrediamur in agrum, commoremur in uillis. Tu ait, quem diligo, qui supra non negasti uocatus aduenire, quem uenientem noui largiorem mihi gratiam impertire; adhuc ueni, si me promptam et paratam diligis inuenire, ut tuo iam mandato uelim et ualeam consentire. Supra quidem pedes lotos quasi formidaueram inquinari, et grato gaudens lectulo rursus ad forensia prouocari, sed quia iam intelligo id multorum necessitatibus expedire, non recuso quidquid tuo uidero beneplacito conuenire. ueni ergo, Dilecte mi, et in agrum simul egredi festinemus, ut nomen tuum mundo, tuam  gratiam nuntiemus, ut que pridem abscondita disponis iam diutius non latere, innotescant omnibus qui tamen digni fuerint hoc beneficium obtinere. Non solum in Iudea, que nostra quasi ciuitas appellatur, ubi nostri sunt conciues et nostre carnis generatio propagatur, sed in uillis etiam, id est foris, in gentibus nostram faciamus notitiam diuulgari, et ut efficacius diuulgetur, non pigeat diutius ibidem commorari. In agrum autem dilectus et dilecta egredi tunc uidentur, et in secreto thalami clausa ianua non tenentur, cum uerbum carnem factum mundus fide diligit amplexari, et matrem ueneratur, de qua uerbum uoluit incarnari. Ad eos uero necdum mater et filius sunt egressi, qui agresti hebetudine fidem catholicam non professi: Deum  simul et hominem, percussi scandalo, non adorant, abhorrentes fecundam uirginem digna eam reuerentia non honorant. Ideo uirgo uidens non debere diutius hoc differri, occultorum notitiam tandem in medium uult proferri; et transferri fidem certam in apostolis ad Iudeos, nec extorres fieri ab eiusdem gratia muneris Idumeos. In Idumea enim calceamentum suum Christus extendere non negauit, et hostes in amicos, in domesticos alienigenas commutauit, cum doctrina et gratia remotis gentibus intimauit, quod nostra mortalitate eius se immortalitas calceauit. In quibus gentibus moram facere uirgo monet, monitus non recusat, in quo duritiam Iudeorum latenter arguit et accusat, qui post apostolos  Christi fidem citius deserentes, sic permanent, conuerti usque in finem seculi differentes. In uillas uero, id est nationes que procul a ciuibus erant stulte, que doctrinam propheticam rudes adhuc non nouerant et inculte: mater et filius ueniunt, et apud eas morosam faciunt mansionem, dum sic ille adherent filio, ut et matris gratam habeant mentionem; quarum profectui uirgo diligens adgaudere, et hoc ipsum intelligens filio nichilominus complacere: adhuc instat et apponit illum fiducialiter commonere, ut quod bene ceptum est, persistat in melius promouere.



CAPUT XXIX.

Mane surgamus ad uineas, uideamus si floruit uinea, si flores fructus parturiunt, si floruerunt mala  Punica. Ibi dabo tibi ubera mea. Quia fideles quique nostram beneuolentiam sibi utilem sunt experti, et de profectu suo, si perstiterit gratia, non incerti; mane surgamus, cum in lucem iam compellitur nox conuerti, illos reddamus uigiles labore et studio non inerti. Mane quidem ad uineas cultor sollicitus uult exire, procurare illis utilia, ab inutilibus expedire; amputare superflua, necessariis diligentiam adhibere, gaudens si perpenderit eas sibi profectu congruo respondere. Et nos itaque mane surgamus, id est, festinemus horrorem tollere uespertinum, auroram dare uineis, solem infundere matutinum: nostra uisitatio tenebras ignorantie pulset longius et retundat, et gratie nouum lumen Ecclesiis gentium superfundat. Sciant gentes quia Dominus nomen  tuum, sciant et exeant, et incipiant opus suum; et que prius steriles et aride nocturna hebetudine grauabantur, mane proficiant et floreant, et ut uinee fertiles habeantur. Nostra uisitatio, nostra illis uisio conferat incrementum, nec permittat plus iusto tribulari, sed cum tribulatione faciat et prouentum: insistamus operi, tu potenter et misericorditer antecedens, ego uero diligenter et fidenter pro Ecclesiis intercedens. uideamus si floruit, id est gratum habeamus quod uinea uideatur floruisse, iam 274 nostram preostentat sese gratiam accepisse, iam uiruit, iam floruit, iam cultori gaudet sollicito spem dedisse, et specie florulenta certorum signa profectuum edidisse. Et quia flos non sufficit, si ad fructum non datur peruenire, uideamus, approbemus  quod flores fructus uidentur parturire, quia gentes que docentur in auditorium fidei conuenire, non tardant ipsam fidem dignis operibus insignire. uideamus etiam si mala Punica floruerunt, perpendamus quod in illis, tanta plures fortitudine uiguerunt, ut amore feruidi ad perferendum martyrium se exponant, etiamsi carnifices materialem foris gladium non apponant. Quod autem coniunctio syllabica, id est Si toties replicatur, non est dubitatio, sed locutio confirmatur, quia nequaquam dubium, sed est certum uirgini quod predicit, nec eius tali dicto, rei prosecutio contradicit. Plures enim in gentibus quibus mater et filius suam beneuolentiam contulerunt, instar uinee labore et studio speciem  floridam protulerunt: et processu gratie affectus floridos in effectus fructiferos perduxerunt, et tam forma quam doctrina ad fructum ceteros adduxerunt. Nonnulli uero qui maioris desiderii facibus inardescunt, florent ut mala Punica, tribulationibus subrubescunt, tot et tantas molestias proposito perferunt in agone, ut a fructu martyrii sola mortis differunt passione. Spiritus enim qui ab inuidia et mendacio non quiescit, plerumque aduersus quosdam effrenata malitia sic ignescit, ut summo studio uel eorum uitam satagat infirmare, uel saltem nomen bonum sinistris rumoribus inquinare. Exit igitur, et inficit quos ad malitiam inuenit proniores, armat impudentia, non magisterio, sed presbyterio seniores, qui cum suam concupiscentiam non ualent  iuxta libitum adimplere, decernunt in Susanam totum pondus criminis retorquere. Fama sinistra uolat, et totam concutit ciuitatem, obstupescunt et mirantur incompositam nouitatem; et mulier innocua falso prorsus iudicio deperiret, nisi misso Daniele diuina tandem misericordia subueniret. Quis istam, quis Marinam, et Eugeniam, et alias eiusmodi non laudare, qui eas presumpserit a martyrio premio defraudare, quos dolus accusantium et impudens falsitas impetiuit, et earum animas, non ferri, sed molestie gladius pertransiuit? Denique Deus aliquando nonnullos decipi sustinens et perire, spiritum mendacii permittit in eorum auribus deseuire; et prophete qui merentur uera et utilia non uidere, prophetant suo spiritu quidquid regi nouerunt complacere.  Seducti ergo illi seducunt Achab, auribus prurientem, falsisque uaticiniis uictoriam asserunt imminentem; Micheas uero, qui solus uerum uoce libera protestatur, primum cesus alapa, statim carceri mancipatur. Sunt nonnulli qui amantes loqui uana, mendacia diuinare, nullo modo sibi uolunt quemquam ueridicum obuiare; et tam propheta, quam is cui blande et nequiter prophetatur, suam non satis preuidens, de fratris molestia gratulatur. Cuiusmodi morbus uel pestilentia, hodieque serpit late, longius peruagatur, multos hec labes occupat, largo spatio dilatatur; et habentur plurimi qui dilectionis speciem uultu et habitu preferentes, malitiose detrahunt, curiose audiunt detrahentes. Caligantes enim malitia estimant suis laudibus plus conferri, si  perpenderint fratribus honorem debitum non deferri; si aliorum famam quolibet uituperio nouerint infirmari, putant suam uel stare firmius, uel copiosius cumulari. Itaque Micheam odientes, uerax eius uaticinium non sequuntur, regique mentientes, eius desideriis obsequuntur; et cum tam rex quam ministri blandiente mendacio seducuntur, non deseruntur illi, quos iniuste et nequiter persequuntur. Adest enim uirgo, et sua eos dignatur uisione, quos prudenter intelligit iniusta deprimi lesione; et ne lesi deficiant, sed ut magis tentati gaudeant de prouentu, a presentibus liberans, ad meliora eos suo promouet interuentu. Ideo subdit Sponso: Ibi dabo, etc



CAPUT XXX.


Ibi dabo tibi ubera mea. Cum uidero, inquit, uineam nouis floribus insigniri, cum fructus secutiuos decore florum preuio parturiri, cum oppressum quemlibet iusto amplius tribulari, et in conspectu nostro Punica pulchritudine colorari: Ibi, id est tunc, hora scilicet opportuna, tempore congruenti mea infundam ubera, meum dabo auxilium indigenti. Et bene se daturam non uber, sed ubera uirgo spondet, quia plerique uolunt, quorum uoluntati actio non respondet; multi quippe uidentur compati, quando miseros nos attendunt, sed inopia uel auaritia laborantes, manum auxilii non extendunt. De qualibus quidam ethnicus: Omnes, inquit, ignoscunt, nemo succurrit. uirgo uero et nostras  miserias affectu beneuolentie miseratur, et manu potentissima, quidquid necessarium nobis uiderit, operatur; et ne sub fasce duro fides elanguerat, spes uacillet, adest cito, ut utroque sic nos ubere refocillet. Quia uero nullius nostrum eius benignitas miseretur, nisi propter filium, 275 quem nobis misericordissimum intuetur, ne causam beneficii referre uideatur ad nos potius quam ad ipsum, quem utique non propter nos, sed nos diligit propter ipsum, ideo non dixit: dabo illis ubera mea, sed, dabo tibi. Quidquid, ait, impendero eis, qui sic indigent adiuuari, tibi totum attribuam, cuius in his uideo beneplacitum operari, nec illis, nec mihi quoque istud uolo fauorabiliter assignari, sed tam illos quam me ipsam in te solo iustius gloriari. Quidquid  ergo inueniar tuis misericorditer impertire, quos florere ut uineas, quos opera bona uidero parturire, quos denique iniusta patientes perpendero malis Punicis similari, ad nos tantum suspirare, nostrum patrocinium prestolari: quidquid, inquam, adiumenti talibus conferam, tibi dabo, quia per te, et propter te, et totum ad te referens, adiuuabo.



CAPUT XXXI

Mandragore dederunt odorem in portis nostris. Quia uillas et uineas, et mala Punica uirgo antea nominauit, in quibus Ecclesias gentium et profectus earum uarios figurauit, ad Iudeos faciens transitum, sub enigmate nichilominus et figura, predicit quod eorum quandoque conuersio sit futura. Quorum conuersionem  naris prophetica et sagacissima sentiendi odoratur, et letatur spe certissima conuertendi, sciens et presentiens conuersionem populi Iudeorum, que differenda quidem, in fine tamen ueniet seculorum. Quod presignans: Odorem, inquit, in portis nostris mandragore iam dederunt, nares nostre non obtuse ignorantia presenserunt, quod, postquam ingredi plenitudo gentium concedetur, tunc reliquie Iudeorum, tunc omnis Isrel conuertetur. Mandragore, ut aiunt, herbe sunt medicine usibus congruentes, humanam effigiem, excepto capite, preferentes, per quas Iudei prudentes et erronei satis congrue figurantur, qui ad cultum diuinum lege scripta, utpote homines, informantur. uerum quia Christum caput fidelium nesciunt nec  adorant, truncati et turpati totum corpus reliquum decolorant; et qui per scientiam Scripturarum et mandata legalia, fidelibus conformantur, per absentiam capitis, et infidelem ignorantiam deformantur. Qui etiam non mediocrem egrotantibus conferunt medicinam, cum nobis legem legunt, cum uiuendi proferunt disciplinam, cum nobis seruant codices, ut fornacem moralium, ut spiritalium officinam, et quos habent seueros iudices nobis deferunt ad doctrinam. Et ii quidem necdum in edibus, necdum in thalamo fructum proferunt pleniorem, sed in portis, id est sensibus spiritalibus gratum uirgini dant odorem, quia quod eis diuina bonitas disponit diebus ultimis impertire, iam a longe odoranti datur uirgini presentire; sentit quippe, quod postquam plenitudo  gentium fuerit introgressa, Iudea, que nunc errans ab Ecclesie finibus est egressa, que laborans inedia, nec micas de mensa suscipit dominorum, tunc ad fidem conuertetur, et uescetur panibus filiorum.



CAPUT XXXII.

Omnia poma noua et uetera, Dilecte mi, seruaui tibi. Quod ad fidem gentiles noue dono gratie conuocati dignos fructus proferunt et opera congrua sanctitati: meum est desiderium, meum profecto studium, mea cura, que diligenter curo quecunque tibi nouero placitura. Item quod Iudei qui modo quasi ruptis uinculis euagantur, ad antiquam fidei ligaturam nouissimis diebus reuocantur; mea nichilominus sollicitudo id desiderat, id exposcit, que illis deuiantibus affectuose condolet et ignoscit. Itaque, mi Dilecte,  poma noua et uetera seruo tibi, cum utriusque populi studiosius merita coaceruo, cum gentilis et Iudei non permitto bona initia deperire, sed illius firmare propositum, huius lesum studeo resarcire. Que merita, uel fructus, uel opera ideo forte uirgo poma uoluit nominare, quia sponso ad uescendum gaudet huiusmodi munera presentare, ut scilicet eorum et specie delectabili capiatur, et, ne tanquam fraudatus resiliat, re utili et commendabili teneatur. Poma seruat gentilium, cum eorum fouet et amplectitur nouitatem, cum eos gaudet inseri et insertis olee dari largius ubertatem, cum eis laborantibus potentem et beneuolam se presentat, et labores eorum fructuosos pia deuotione filio representat. Iudeorum uero poma  uidetur nichilominus conseruare, cum eos tandem miserans, uult diutius non errare, cum domesticos generis sui restituere satagit in antiquum, et populum diu hostem fidei manu data conuertit in amicum. Noua seruat et uetera, cum gentiles sic adiuuat ad nouitatem fidei iam conuerti, ut a Iudeis uetustioribus uelit penitus non auerti, cum ad fidem iam amissam uel potius 276 intermissam Iudeos diligit sic reuerti, ut tamen non inuideat quod gentiles antea sunt inserti. Hec autem seruaui, ait, non mihi querens uidelicet gloriam propiorem, sed omnia prorsus tibi, tuum scilicet ad honorem, quia, cum de illis uel pro illis uirgo sollicita gratulatur, non in se, sed in Sponso, ut paulo ante dictum est, gloriatur.



CAPUT XXXIII.


[CAP. uIII.] Quis mihi det te fratrem meum sugentem ubera matris mee, ut inueniam te foris, et deosculer te, et iam nemo me despiciet? Optat uirgo ut que de gentibus et Iudeis adhuc absentia iam prenoscit, innotescant foris mundo qui nisi euidentia non cognoscit; et ut Sponsi notitia, que sibi tanquam in thalamo iam patescit, foras in agrum exeat, ubi sol largius diluscescit, quis mihi det, inquit, hoc est quis tanto suo munere me beabit, quis depressum angustiis meum sic desiderium dilatabit, ut foris te fratrem meum ualeam inuenire, et que mihi nota sunt, ceteris ignorantibus expedire? Te quidem fratrem meum, imo et omnium, carnis efficit genitura, te pascit temporaliter mater, non necessitas, sed natura:  tu eius sugis ubera, tu ab illa sumere paruulorum alimoniam non recusas, cum cibo, potu, ueste, somno uteris, quibus te esse hominem non excusas. Quem talem, tam paruulum predicat mater mea, quis mihi det ut foris inueniam in platea; inueniam, inquam, non hominem tantum, quod oculis infidelium non negatur, sed Deum factum hominem, quod nonnisi fidelibus intimatur? uolo, inquit, ut gentiles et Iudei qui cognitores nonnisi uisibilium solent esse, te uideant, intelligant, diligant Deum esse; et qui Deus absconditus prophetico uaticinio predicaris, ab istis fide certa, reuelato cordis oculo uidearis. Quod si datum fuerit, ut te illic inueniam, gratulabor, et inuentum apud homines gratanter osculabor, hoc est amore et honore tui nominis delectabor,  cum scilicet te amari et laudari ab hominibus contemplabor. Nec tamen osculari uirgo, sed deosculari potius uult inuentum, uerbique compositio nichil minus innuit, sed augmentum: et illud deosculari, ut quibusdam uisum est, affirmamur, quod per loca plurima exprimentes maius desiderium osculamur. uult ergo illum uirgo, si apud homines inuenire, ut totum deosculetur, et nichil compellatur sine gaudio preterire, ut ab illis Deum et hominem uideat honorari, et insignem honore gemino deosculans gaudeat delectari. Cuiusmodi honor cum digne filio deferetur, ipsi quoque uirgini reuerentia debita non tolletur, eritque in oculis recte querentium non despecta, que ad gignendum talem pre cunctis mulieribus est electa. Quisquis enim illum Deum simul et hominem  intelligere et diligere se gaudebit, ipsam, de qua natus est, despicabilem non habebit, nec Iudeorum scandalo, nec stultitia gentium ferietur, cum iusto ueritatis preconio, mira matris integritas astruetur. Quisquis, inquam, filio iuxta eius beneplacitum uult deferre, apponit quoque matri honorem debitum non auferre, quia bonus filius cuiusquam obsequium non acceptat, qui deferre consequenter matri uirgini non affectat.



CAPUT XXXIu.

Apprehendam te, et ducam in domum matris mee, et in cubiculum genitricis mee, ibi me docebis. Cum prudenter intelligi, et te recenter diligi deprehendam, fauens diligentibus, dilectum quasi manibus  apprehendam: tenensque apprehensum, non permittam retro a proposito te reduci, sed in domum matris mee faciam largius introduci. Absit enim ut desim diligentibus, ut despiciam non despecta, sed usque ad perfectum fouebo diligentius imperfecta: diligentes diligam, et ut diligant amplius, promouebo, ut illos, Dilecte, adiuues, indefessis precibus commonebo. Sic in domum matris mee te ducere uel inducere procurabo, cum ad tuum illius introitum pia sollicitudine preparabo, cum mihi sollicite, ut matri filius, obsequeris, nec antiqua illorum merita, sed meum desiderium prosequeris. Mater uirginis, ut ante dictum est, ipsa mortalium est natura, que nos omnes in hanc lucem profert non dissimili genitura, que, ut habeat sibi domum in qua usque in  finem seculi sit mansura, parit sibi homines successione nullo tempore desitura. In hanc domum, hoc est in homines uirgo Sponsum ducere pollicetur, ut in eis misericorditer suam ipsorum salutem operetur, ut in eis deambulet, et ad cubiculum gaudeat deuenire, ubi cubet, ubi pauset, et quietis accubitum ualeat inuenire. In domum 277 matris sue, et in cubiculum uirgo sollicita sponsum ducit, cum nostri pie miserens deuotis illum precibus ad hoc ducit, ut in nobis habitet, in nobis deambulet sue gratia bonitatis, in nobis demoretur, nec inde reuocetur nostre merito prauitatis. Ibi, ait, me docebis. Cum ad hoc uentum fuerit ut te ad electos quosque gaudeam introduci, et ab eorum salute peragenda culparum merito non reduci, tunc me docebis,  et certam facies occultorum, tunc sciam et electos illos esse, et me sollicitam electorum. Docebis, inquam, me, cum spem, quam antea mihi dederas promissiuam, largiore gratia in rem transferes completiuam, cum illius glorie, cuius exspectantibus das affectum, cessante promissorio meliore termino das effectum.



CAPUT XXXu.

Et dabo tibi poculum ex uino condito: et mustum malorum granatorum meorum. Cum me doctam facies effectu cognito gratie plenioris, dabo et ego tibi abundantie munera potioris: offeram tibi poculum gustu suauissimum et sapore, conditum quidem uinum, amorem compositum ex labore. Illorum quidem  merita quos tibi nouero complacere, amores scilicet et labores quasi congeram in cratere, tuoque conspectui, uel magis, tuo potui propinabo, ut accipias gratius, deuota beneuolentia commendabo. uino quidem si conferant aromatice species condimentum, docta manu adhibita uertitur in pigmentum; et amori si addatur tribulatio et angustia passionis, oblatus ille Sponso grate uicem obtinet potionis. Quod inculcans, ait: Et mustum malorum granatorum. Mustum feruet et ebullit tumultu seuiens et turbore, omnes a se proiiciens sordes impetu fortiore: amorem illum signans, qui non curat uite huius quiete deliniri; sed currens ad martyrium ardet pressuris et tunsionibus expoliri. Per mala uero granata, illos uoluit figurari, in quibus, uelut  grana, uirtutes constat plurimas congregari, quos interna uirtutum collectio efficit pretiosos, passionum facies rubicunda in oculis recte uidentium speciosos. Meorum uero forte ideo uirgo dicit, quia quisquis amans Christum, Passioni et martyrio se addicit: ipsa illi auxilium et curam impendere gratulatur, et quidquid ille proficit, totum proprium arbitratur. Mustum ergo malorum granatorum, feruor intemperans uel amor feruidus est eorum qui se promptos exhibent ad sufferendum omnia patienter, que mundus uel minatur horride, uel letatur inferre uiolenter. Huius uini uel musti poculum uirgo diligit propinare, cum feruentes spiritu gaudet uirtutibus coruscare, sublatosque de medio ad Sponsi tandem mensam uel conuiuium indeficiens pertransire,  et epulantis gustum suaui meritorum excellentia delinire. Quod ne sibi assignare, iusto amplius estimetur, imo quidquid de illis gaudet diuini esse muneris attestetur; ad eas, que assistunt, adolescentulas conuersa dicit: Leua, etc.



CAPUT XXXuI.

Leua eius sub capite meo, et dextera eius amplexabitur me. Quod in domum, ait, matris mee, et in electos quoslibet sponsum duco, quod ministro poculum, et muneribus munera superduco, eius est beneficium, eius leua, eius consolatio temporalis, que me reclinem excipit longe mollius plumosa teneritudine ceruicalis. Hoc enim solatio meam insufficientiam fouet, et sustinet in presenti, qui largiore dextera me amplexabitur in sequenti, et qui nunc  sic regit me, ut non deserat usquequaque, quandoque sic me reget, ut apponat omnem sufficientiam circumquaque. In illius fructu rei, et in huius umbra spei iam suauiter delitesco, multum de presentibus, de futuris amplius nilaresco, quod nimirum ideo uobis assistentibus innotesco, ut et ipsum diligatis, cuius tantis muneribus iam ditesco. Hic autem uersiculus retro positus et expositus inuenitur, qui alio designante languorem uirginis preuenitur, quia cum stipari malis uirgo postulat, fulciri floribus se languentem, statim leue fit mentio que sustentare intelligitur decumbentem. Hic uero ubi salus in ianua est, et nulla mentio fit languoris, ubi etas prouectior, prouectus est meriti fortioris, de  suis iam secura, sollicita est de profectibus aliorum, sui tanquam obliuiscens, perfectis gaudet meritis electorum. uidet illos amoris dulcedine, uino, musto, feruore spiritus conferendos, eosque mense regie et diuino gustui dignius offerendos; oblationem quorum expleri desiderat tam ardenter, ut illius intuitu suam ipsius differri sufferat patienter. Considerans quippe quo fructu eius conceptio, partus integritas fidelium cordibus innotescunt, quo fine ad diligendum sponsum, plures processu temporis inardescunt: non potest de talibus tam futuris quam presentibus non letari: et preuisa illorum 278 gloria, uidetur suam letius et quietius prestolari. Quod intuens sponsus, ait: Adiuro uos, etc.



CAPUT XXXuII.


Adiuro uos, filie Hierusalem, ne suscitetis, neque euigilare faciatis dilectam, donec ipsa uelit. uos, ait, apostoli, uos doctores ecclesiastici ite, docete omnes gentes, et quos uirgo saluandos prophetico preuidet intellectu, uidete, ne uestra negligentia preuiso retrahat a profectu, ne si minus forte super eorum custodiam uigiletis, a quiete iam inuenta huius desiderium suscitetis. Hec autem adiuratio, qua doctorum uigilantia tam sollicite conuenitur, in secundo et tertio huius operis libro nichilominus inuenitur, ubi satis exponendo, si tamen lectori placeat, est attrita, nec exponi iam indiget in hoc ultimo repetita.  Illud tamen dici potest, quod primo suam ipsius agens curam, gaudet otio spiritali, a quo reuocari prohibetur negotio uel inquietudine temporali, ne, dum uacare diligit, et spiritalia contemplatur, redire, donec uelit, ad proximorum sollicitudinem compellatur. Secundo uero curam agit, ne obfirmato corde Iudea seducatur, sed ut sponsi notitia in eius domum uel cubiculum inducatur; nec sibi satis sufficit, sponso uel filio se fieri gratanter assistricem, si nouerit a gratia suam prorsus deseri genitricem. A quo etiam tam affectu quam effectu sponsus eam prohibet reuocari, ne scilicet apostolici doctores inueniantur sua negligentia refragari, sed curent et studeant diligentiam uigilem adhibere, ut profectui sue gentis uirgo non desinat adgaudere.  Tertio uero, uel tantum de gentibus, uel pariter de Iudeis et gentibus agit curam, matrem suam nominans, infirmitatem hominum uel naturam, in cuius domum, hoc est, in omnem carnem, sponsi notitiam uult induci; et ab hoc desiderio sponsus eam quauis molestia non abduci. Ut impleatur quod scriptum est: Et uidebit omnis caro Salutare Dei 



CAPUT XXXuIII.

Que est ista que ascendit de deserto deliciis affluens, innixa super Dilectum suum? Spiritus angelici sponso et sponse colloquentibus assistentes, sponsalium conscii secretorum, profunda mysteria contuentes: herent, nec satis preualent obstupescere  uel mirari, que, uel quanta uirgo est, cuius uident nuptias celebrari. Perpendunt quidem illam miro preditam intellectu, aliorum presenti adgaudere, futuro sollicitam de profectu: ardere hinc sponsi desiderio, hinc sollicitudine proximorum, insignem uirtutibus, uenustam eminentia meritorum. Considerant quoque Sponsum sic illius adgaudere otio uel quieti, ut omnem prorsus arceat accessum cuiusuis indiscreti, ut importunum quemlibet intra claustra quietis non admittat, et pausantem, suscitari, donec ipsa uoluerit, non permittat. Cum autem his et huiusmodi aliis excellere uirginem deprehendunt, cum tantam eius gratiam, tanta uix eius merita comprehendunt: loquuntur ad inuicem et sermone mutuo sciscitantur, que uel quanta ista  sit cuius eminentiam contemplantur.



CAPUT XXXIX.

Que est ista que ascendit de deserto, etc. Terrena inhabitatio longa retro serie temporum iam deserta, bonorumque celestium culpis erat exigentibus inexperta: quam Astrea deseruit, urticis, spinis, tribulis pleniorem, et in astra se reuehens  , locum illic tenuit gratiorem. In qua solitudine, languore pressa mortalium natura decumbebat, dum corrupto uigore spiritus, carnalium lenociniis incumbebat, et submersa graui diluuio nesciebat aditum emergendi, luto dure grauabatur, nec erat possibilitas abstergendi. Inde nouo genere, nouitate  incomparabiliter admiranda, monstruoso quasi miraculo, re nulli cunctis retro seculis comparanda, uirgo surgit et eminet, uitiorum iam illuuie non infecta, ascensuque mirifico ad meritorum excellentiam est euecta. Que igitur uel quanta est ista? Eius eminentiam digne quis perpendit, que de horrore pristino, de uasta solitudine sic ascendit, ut illic manens corpore, mente gradum teneat altiorem, et iam morum uitiis non effluat, sed meritorum deliciis affluat contra morem? Et reuera nimiis uidemus eam deliciis affluentem, et ei quem diligit, delicatarum instar mulierum, innitentem, que in terra deambulans, terram tangere uix attentat, cuius sursum delicias dilectus euehit et sustentat. Quis hanc digne consideret, quis huius altitudinem non  miretur, cum uel ante, uel postea nulli mulierum 279 comparetur, que in eo, quem diligit, innitens specialiter et confisa, nostri nichil indiget de profectu perseuerantie non diffisa? Quod autem que sit ista ab angelis est tam sollicite requisitum, si uultis recolere, inuenietis tertio repetitum; et quisquis inducatur huiusmodi facere questionem, de profectu uirginis facit ipsa questio mentionem. Primo queritur: Que est ista que instar uirgule disciplinis multiplicibus tenuata, fumoque aromatum et uniuerso pulueri pigmentarii comparata: adhuc in carne degens sic in altum desiderio se extendit, ut odore uel exemplo delectetur, quisquis diligentius hoc attendit. Secundo queritur: Que est ista, que progrediens similis est aurore, dum relictis  posterioribus uelut umbra noctium densiore: lune pulchritudinem, imo et similitudinem solis obtinet uel diei; et hostibus terrorem ingerens castrorum est comparabilis aciei. Tertio queritur: Que est ista, que matronarum instar nobilium delicata, oblita omnium, eo solo quem diligit delectata; sic a propriis deficit, ut in eis, nec ad modicum uelit stare, sic in illo proficit, ut se totam super illum diligat reclinare? Que ut sciat, et recolat, unde, quo uenerit, audit Sponsum dicentem: Sub arbore, etc.



CAPUT XL.

Sub arbore malo suscitaui te: ibi corrupta est mater tua, ibi uiolata est genitrix tua. Tu, ait, que dilecto delicata teneritudine sic incumbis, que pulsa procul inedia supra pectus meum in conuiuio  iam recumbis, cui debes quidquid habes, quis te ad hoc meritum sublimauit, nisi ille qui languentem et iacentem sub arbore suscitauit? Prima illa mulier que pomum uetitum male continens appetiuit, esuque illicito uirum male uxorium irretiuit: statim sub arbore, languori uel morti potius est addicta, et eadem mors posteris, iure tanquam hereditario, derelicta. Sub hac igitur arbore que fructu mystico uenustatur, tota iacens posteritas mortis legibus onustatur, dum in culpa quam arbor intulit, languet omnis et ingemit creatura, quam de illis parentibus profert similis genitura. Sub eadem arbore uirgo pari uinculo tenebatur, cum diuina bonitas   respexit benignius, et pre cunctis mulieribus hanc elegit, ut per eam redimeret, quos damnari hereditaria mors cegit. De ligno igitur ad lignum electam uirginem transportauit, cum eductam a culpa, ad maioris culmen gratie sublimauit, cum a neuo liberam paterne et hereditarie lesionis, ad fidem et amorem future sue transtulit passionis. Accipiens enim uirgo Deum ex se, carne sumpta, hominem nasciturum, agnouit consequenter iuxta carnem eumdem moriturum, in qua morte, quia uitam et salutem nostram omnium intellexit, amauit, si non mortem, profecto munus gratie quod aduexit. Cum igitur de sub arbore malo, que mortem intulit, est erepta, sub arbore nichilominus malo, que uite fructum attulit, est transuecta;  sub umbra cuius ad tantum fastigium est euecta, ut gratia et merito pre cunctis mulieribus sit perfecta. Quod autem dictum est: Ibi corrupta est mater tua, si ad primam arborem, que mortem intulit, referatur, natura humana non incongrue mater uirginis appellatur, que sub arbore illa, tantam lesionem pertulit et iacturam, ut corrupta corrumperet; et uitium nobis uerteret in naturam. Si uero sub arbore crucis mater sponse creditur uiolata Iudea mater eius recte intelligitur appellata, que, ubi Sponsus uirginem ad singularem gratiam fidei merito sublimauit, ibi mater Sponsum occidi postulans, cor pertinacia uiolauit. Sub ligno igitur crucis et fides sponse uiget, et Iudee castitas uiolatur, que uerum Sponsum abnegans, corruptori  pertinaciter copulatur; et cui debuerat adherere familiariter et configi, ipsum corrupta mente, iteratis uocibus postulat crucifigi. Ubi uirgo suscitata audit sponsum consequenter dicentem: Pone me, etc.



CAPUT XLI.

Pone me ut signaculum super cor tuum, ut signaculum super brachium tuum, quia fortis est ut mors dilectio, dura sicut inferus emulatio. Quia de corde suo mater tua errore perdito me proiecit, ab eiusdem cordis cubiculo salutem quoque proximam longe fecit; tu uero, mi Dilecta, que ibidem incomparabili gratia suscitaris, suscitantem dilige, ut diligens diligentius diligaris. uerum quia in diligendo  satis appares uehemens, non infirma, hoc apponendum uideo: quod agis, age perseuerantius et confirma; et cor tuum, in quo mea dilectio uidetur larga plenitudine 280 contineri, apposito claude signaculo, quod uersutia qualibet non possit aboleri. Hoc autem signaculum quod uelut operculum cordi tuo moneo superponi, nulli quidem uersutie, nulli subiacet lesioni, quia quod ars subtilior, non recens excogitat, manus eruditior non compingit, non reserat uersutia, uiolentia non confringit. Me igitur quem ledi uel corrumpi constat nulla penitus factione, me, inquam, ipsum tuo cordi tanquam signaculum superpone, quo signante, ingressus uel egressus damnum inferens non patebit, non patente, dilectio constans et indeficiens permanebit. Idem  quoque signaculum tuo uolo brachio superponas, ut scilicet nisi ex me, nisi per me operari quidpiam non apponas; et, cum quidquid egeris, tali recte signaueris munimento, scias tuum brachium subiacere nulli penitus detrimento. Ob hoc autem moneo ut quod agis, quod diligis, me superposito consignetur, quia tali fretum signaculo cor tuum siue brachium non ledetur, sed aduersus omnia incomparabili fortitudine preualebit, et ipsi morti comparandum, queuis occurrentia non pauebit. Sicut enim indifferenter omnibus fortis et intrepida mors assistit, eique assistenti queuis potentia uel industria non resistit: ita dilectio, si predicto uere signaculo premunitur, contra queque noxia preualere fortiter inuenitur. Item sicut inferus, cum in  quosque miseros gaudet durius deseuire, duram eius seuitiam non labor, non miserorum potest gemitus emollire, sic emulatio, qua Deum ardet uirgo diligens imitari, non uult a proposito, nec prece, nec pretio, nec mollitie reuocari. Expedit ergo ut hec in te dilectio, hec emulatio fortis et inflexibilis habeatur, ut a corde et brachio, ab amore et opere, mei memoria non tollatur, quia quisquis eo caret signaculo, facile uiolatur, et uas carens operculo, immundum legis testimonio iudicatur . uas uero quod amoris flagrat incendio, et manu mee sollicitudinis operitur, cor amantis fortiter, quod me, superposito ut signaculo, custoditur; uas est commendabile, exinaniri nesciens, copiosum, cor est incibile [f. lucibile], cor est lampadi simile,  non umbrosum. Unde subditur: Lampades eius, etc.



CAPUT XLII.

Lampades eius, lampades ignis, atque flammarum; aque multe non poterunt exstinguere caritatem, neque flumina obruent illam. Non tu, inquit, solum, uirgo, que digno laudis titulo commendaris, eo quod et meritorum gratia, et amoris excellentia principaris, sed et quisquis diligit, lampas ignis dicitur et flammarum, resistens quidem casui, nec tamen refuga pressurarum. Lampas quidem que ad amorem obtinendum ore patulo se extendit, et apud male cordatos diuites foris contemptibilem se pretendit, digne considerantibus ostenditur, et intelligitur  lampas ignis, abscondens ignem suum male caligantibus et indignis. Flagrat enim et interno estu delectabiliter exardescit, et ad ea que foris sunt, non uidetur incandescere, sed frigescit, dum quidquid est huius uite, tanquam sterile gelicidium iam non curat, et seraphin ardentibus interno se desiderio configurat. uerumtamen ut eamdem lampadem constet inutiliter non accendi, nec conqueratur proximus ex ea sibi quidquam utile non impendi, que prius lampas ignis, consequenter et flammarum dicitur lampas esse, ut non solum sibi, sed et proximus diligenter perpendentibus appareat non deesse. Nam qui amat, et amoris incendio fortiter concrematur, non languore torpet, non otio, sed uigilantius operatur: oculisque non lippientibus  gratam largo munere fundit lucem, et se formam operantibus, ambulantibus prebet ducem. Quem ardentem et lucentem non exstinguit aquarum multitudo, non minis, non blanditiis cedit amans, uel eius fortitudo; non denique flumina, non maiorum inundatio pressurarum, non fames, non gladius obruent ignis exuberantiam uel flammarum. Charitas enim tanta uiget uiolentia uel uigore, ut non possit obrui paruo tribulationum impetu uel maiore, ut aquarum multitudinem, et roris guttulas pluuialis, et incursus maiores fluminum amore sufferat premii spiritalis. Huic igitur caritati recte quidquam perfunctorium non confertur, imo quidquid potest hic haberi, ei digne caritas antefertur: cuicunque caput sanum et iudicii ueritas non aufertur,  hanc eligit et diligit super omne quod transitorium hic offertur. Unde subdit: Si dederit, etc.



CAPUT XLIII.

Si dederit homo omnem substantiam domus sue pro dilectione, quasi nichil despiciet eam. Quisquis non gaudet sola insensibilium uel irrationabilium portione, sed humanam figuram obtinens, prepollenti 281 fungitur ratione; si dederit quidquid habet acquirende intuitu caritatis, nil dedisse uidebitur, si compos huius factus fuerit uoluntatis. Substantia nominatur quidquid in presenti nostra uel necessitas, uel cupiditas coaceruat, et in usus temporales uel expendit procuratio, uel conseruat; substantia, inquam, non qua subsistimus essentialiter ad uiuendum, sed que nobis uiuentibus substare uel subsistere  dicitur ad utendum. Que ob hoc non incongrue substantia domus hominis appellatur, quia eius necessitas talibus adminiculis sustentatur, eisque domum suam ditat quisquis sollicitus, et honorat, qui tamen uel arcere pauperiem prouidus, uel augere diuitias cupidus elaborat. Cuiusmodi substantiam profligat largius et dispergit, qui profundo acquirende dilectionis desiderio se immergit, qui cum illam dederit, et istam se persenserit accepisse, datum conferens et acceptum, sibi diligentius intuenti uidebitur nil dedisse. Tanta enim auiditate diligit et amplectitur hoc acceptum, ut ducens pro nichilo quidquid dederat sic despectum, et eius quod preterit, ad id quod non interit, nulla comparatio  uideatur, sed ut nichil illud, occiduum, istud uero manens, ut magnum quid et precipuum habeatur. Nec est abs re, si corpus hominis hoc loco substantia nominetur, cum in eo uel ex eo homo subsistere comprobetur; et ob hoc domus sue addit Scriptura facere mentionem, quia illic thesaurus anime habet tanquam in uase fertili mansionem. Si igitur corpus istud, cui constat animam tam tenaciter admisceri, ut ab affectu eius non possit facile cohiberi : si corpus, inquam, istud, cui  gunfis tam tenacibus anima colligatur, homo cordatus dederit, nichil dedisse congruum arbitratur . Non sunt enim condigne passiones huius temporis. Quam dilectionem ob hoc attollit Sponsus tam multipliciter et commendat, ut tantopere commendatam uirgo diligens magnipendat; et cum perpenderit commendate culmen non modicum Sponsi munere se adeptam, intelligat se in huius oculis non despectam. De qua sodales subiungunt: Soror nostra, etc.



CAPUT XLIu.

Soror nostra paruula est, et ubera non habet. Quid faciemus sorori nostre in die quando alloquenda est? uidemus, inquiunt, uirginem in amoris gratia non mediocriter profecisse, sed tamen ad optatum necdum  plenius peruenisse, quia, etsi amoris intuitu ad contemptum predicte substantie iam peruenit, adhuc tamen, quem sic amat, in decore proprio non inuenit. Et quia soror nostra est precelsis quidem meritis, non natura, unius Dei Patris hereditatem nobiscum postmodum perceptura, loquentes ad inuicem de illa paululum conferamus, et, si forte nostri quid indiget, non iam singulariter, sed omnes pariter afferamus. Quantum nobis uisum est, quod ista soror nostra, que, ut supra dictum est, in cubiculum meruit iam induci, adhuc tamen non se gaudet de cubiculo in cubiculum introduci; ista quidem causa est, quod necdum satis est sufficiens, nec adulta, sed laborans paruitate, et ad annos quasi  nubiles non perducta. Solet amor inhonestus quem preuenit intemperantia uel libido, quem usurpat et deturpat uenus male suasoria uel cupido; solet, inquam, preripere etate uirginem immatura, uoluptati magis obtemperans, quam parans uirgini profutura. Sed quoniam amor iste quem habemus in manibus, etsi uehementior, tamen prudentior amat esse, et amator, hunc amorem non tam sibi quam uirgini uult prodesse; exspectat, reexspectat idem Sponsus, et habet patientiam in amore, quandiu uirgo meritis et gratia proficit ampliore. Adhuc ergo parua est, et uidemus eam ubera non habere, quamuis supra fuit ostensum eamdem uberibus non carere, sed quia necdum plenam uidentur sufficientiam obtinere, ea dicimur non habere, que sponso uolunt  quidem, sed nondum satis preualent apparere. Non sunt apte nuptiis uirgines, dum adhuc puerascunt, dum etas est paruula, dum adhuc ubera non turgescunt, que, etsi parum prominent, et etatis proferunt specimen profuture, adhuc tamen retinent priscam teneritudinem immature. Quia igitur sic parua est, et sic eam constat ubera non habere, quid faciemus ei? quid ultra iam poterimus adhibere; quid quod ad nos pertineat ultra poterit iam conferri, ut diem nuptiarum tandem gaudeat non differri? 282 Alloquenda quidem est, et in secretiorem thalamum inducenda, sed ante de presentibus, et necdum sufficientibus educenda, et ut possit hinc educi, quid ultra nobis est faciendum, quod scilicet proficiat ad diem tam desiderabilem obtinendum? In die illo hoc  est, in respectu et profectu diei illius, quid conferre possumus huic sorori, quo nostro uel studio, uel amore eam preparabimus ampliori, ut ad diem perueniat, pro quo uelut impatiens et tam sollicita nunc habetur, quando eam amator nobilis, consummata lege sponsalium, alloquetur? Etsi enim superius cum ea, uel de ea, multifariam modisque plurimis est locutus, non tamen munus completorium, sed studium est meritorium prosecutus; nunc restat ut hec illum intra cubiculum cubiculi prosequatur, prosecutam eo quo nouit modo ille ineffabiliter alloquatur. Alloquendi uocabulo mysterium tegitur spiritale, quia figuris familiariter utitur hoc epithalamium nuptiale, et hec allocutio qua sponsum sponsam optamus et predicimus conuenire, ipsa est  coniunctio, qua querentis facies datur quesiti faciem inuenire. Allocutio est, cum presentate presens quidquam dici congruum non celabit, sed carenti corruptela suam illi faciem reuelabit, nullisque mediantibus alter alteri sociabitur in secreto; et uirgo uidens uerbum, amore satiabitur iam completo.



CAPUT XLu.

Si murus est, edificemus super eum propugnacula argentea. Si ostium est, conpingamus illud tabulis cedrinis. Querentibus sodalibus quid faciant quod illi congruum sit diei, quo uirgo uisura est optatam diu gloriam diuine speciei, ipsi tanquam sermone uicario non differunt respondere, decernuntque uirgini  sollicita beneuolentia prouidere. Si murus est, inquiunt, compactus lapidibus et cemento, imo uirtutibus copulatis caritatis medie ligamento, restat ut super eum argentea propugnacula fabricemus, murique fortitudinem defensione superaddita confirmemus. Est Hierusalem ciuitas Sancti, collectio fidelium numerosa, addicta in presenti fructuosis laboribus, spe inconfusibili gloriosa, quam in unum uelut manipulum unus Dominus, una fides copulat et constringit, et eamdem uirgo sancta exemplo et doctrina, meritis et intercessionibus circumcingit. Si ergo murus est, imo quia est, gaudens ciuibus circumponi, expedit circumposito defensionem aliquam superponi, ut scilicet nostra sollicitudo, nostra cohortatio desuper uigilet et intendat, ne ad  illum penetrandum hostis uel ad modicum se extendat. Etsi enim laborantem uirginem, necdum, sicut desiderat, possumus hinc transferre, hoc saltem laboranti debemus et uolumus iam conferre, ut eam et nostra defensio reddat contra queuis occurrentia premunitam, et frequens allocutio, ut patienter sufferat, eruditam. Sic muro propugnacula non lapidea, sed argentea preparamus, cum uirginem sollicitis defensaculis, et alloquiis confortamus, cum hostium incursantium malitiam prohibemus fortiter ab accessu, et illis inclamamus, securam esse uirginem de successu. Ne autem ciuitas hec muro uideatur circumposito sic inclusa, ut per eum, ab eis que non a se, sed quasi deforis habet beneficiis, sit exclusa; ipsa, que murus est, ostium nichilominus  appellatur, per quod quidquid ciuitati est necessarium ministratur. Per uirginem enim Sponsus ad collectionem fidelium diligit introire, per eam quoque omnibus in ea confidentibus subuenire; ipsa omni clausa uiro, soli Deo fidei clauicula reseratur, ut per ipsam ad homines uerbum caro uisibiliter inferatur. Si igitur ostium est, cedrinis illud tabulis compingamus, hoc est predicte huius gratie inuictam fortitudinem adiungamus, ut cuiuis detrahenti occurrat odorifera latitudo, et forte durius insistenti resistat indeficiens fortitudo. Hec interim dum laborat, et sudat uirgo nobilis in agone, preparemus et confortemus eius patientiam spe corone; et reuera non longe est quod sperat et postulat sibi dari, ut sentimus, iam uidebit et gaudebit Sponsum nuda  facie reuelari.



CAPUT XLuI.

Ego murus, et ubera mea sicut turris, ex quo facta sum coram eo, quasi pacem reperiens. Audiens uirgo angelos erga ipsam negligentes et desides non haberi, sed sui sollicitos, suum patrocinium, uel ministerium polliceri; breui sermone monstrat que sibi gaudeat iam conferri, sperans mora longiore, que sunt reliqua, non differri. Ego, inquit, donante gratia et operante manus industria iam sum murus congeriem uiuorum lapidum caritate ligante media non casurus, 283 cui mea supereminent ubera, sicut turris, honorem prestans muro, terrorem inferens hostibus accessuris. Sicut murus uirtutum congeriem et interne uinculum caritatis, sic ubera uite formam  et doctrinam designant ueritatis, que prodeunt et festinant foris omnibus apparere, ut diligentes instruant, cogant aduersarios abhorrere. In quibus, etsi nondum ad complendum presentes nuptias, est perfecta, ea tamen annis retro plurimis est adepta, ex quo scilicet coram eo quasi pacem meruit reperire, cuius pacem alteram affectat, et in proximo exspectat inuenire. Ex quo enim ad concipiendum sanctus ei Spiritus obumbrauit, non pacem, sed quasi pacem nasciturus ei Filius apportauit, quia pacem a uitiis, pacem in gratia, a strepitu carnalis geniture, non pacem uisionis, non pacem mansionis in eterna gloria permansure. Neque de suo solius profectu ostendit se gaudere, sed monstrat et ceteros profectum non mediocrem obtinere, qui  per eam donante gratia adeo profecerunt, quod uinea non palmitibus, sed diues populis fieri meruerunt. De qua subiungit: uinea fuit, etc.



CAPUT XLuII.

uinea fuit pacifico, in ea que habet populos. Tradidit eam custodibus, uir affert pro fructu eius mille argenteos. Ex quo operante Spiritu, coram eo reperi quasi pacem, uinea Domini Sabaoth profectum habuit efficacem; et que prius angustis Iudee finibus est detenta, nunc in ea que habet populos latius et feracius est inuenta. Ea que habet populos, fides, uel unitas, uel dilectio potest dici, cui constat diuersos populos unanimo spiritu sic addici, ut apostolis predicantibus non solum multa crediderint  millia Iudeorum, sed et in omnem terram sonus exierit, et audita predicatio sit eorum. Cuiusmodi uineam ad custodiendum, apostolis uirisque apostolicis commendauit, quorum predicatio eam non solum in Iudea, sed et in nationibus propagauit; et Paulus cum Iudeam indurescere conspicit et peruerti, extunc et deinceps ad gentes asserit se conuerti. Que prosperante gratia, paruo tempore sic excreuit, sic infantie nouitatem et teneram inefficaciam aboleuit, ut uir, id est potens non tam uiribus quam uirtute, pro fructu eius mille argenteos, id est sua donet omnia pro salute. Flos uinee, uite est conuersio; fructus, est perfectio secutura, pro cuius centenario quisquis cupit esse uir, proiicit transitura: fructus denique ipsa est retributio premii  spiritalis, quod uir sibi comparat contemptu pretii temporalis. Qui enim non muliebriter, sed uiriliter agere comperitur, pro fructu eius uinee dare quidquid poterit non metitur, sed auidus premii spiritalis, ut illud recipiat cum usura, pretii temporalis prodigus, affert illud sine pondere, numero uel mensura. Nam mille argenteos, id est quidquid uel infinitum numero, uel magnum pretio possidebat, quod eius oculis arridebat fallaciter, fauorabiliter in auribus tinniebat, ad pedes apostolicos afferens, proiicit, et habet uice stercoris in contemptu, ut eternum fructum recipiat, spretorum temporalium interuentu. Enarratis autem uirgo tam suis quam profectibus aliorum, commendata uinea que magis uiget populis quam multitudine pampinorum; non  iam angelos respondentes, sed arrectis auribus sponsum audit, qui et uirginis et uinee fauet laudibus, et applaudit.



CAPUT XLuIII.

uinea mea coram me est: mille tui pacifici: et ducenti qui custodiunt fructus eius. Ostendit Sponsus quod uinea que sequitur, et temporalia dat pro ipso, non ambulat in tenebris, sed est in lumine coram ipso, cui fauens et approbans, quod datis propriis maneat iam in ipso, non par pari retribuit, sed duplum, siue centuplum cum seipso. Ille, ait, qui propter me temporalem habet substantiam in despectu, ut confortetur amplius, meo se esse nouerit in conspectu; et legenti uel audienti notum fiat cuiuis inexperto, quod diligentem diligens, inde  gratam faciem non auerto. Illi quippe mille argentei quos, iuxta uerbum tuum, diligit uir afferre, qui secundum formam tuam amat inuisibilia uisibilibus anteferre, erunt pacifici, id est pacis premia merebuntur, pacem illis conferet, qui pro eternis propria largiuntur. Nec pacifici solum dici poterunt, sed ducenti, id est pacem duplicem conferent largienti, quia pax siue perfectio, quam rerum distributio promeretur, et in presenti magna est, in futuro maxima prosequetur. Sicut in mille perfectio, sic intelligitur et in centum, qui profecto duplicantur, cum uinea tam efficacem ducitur ad prouentum, ut abiectis superfluis, pacem mereatur duplicem 284 inuenire, quisquis illius fructus amat cura uigili custodire. Qui enim preesse forma, doctrina  commendabili uult prodesse, et supradicti fructus custos sollicitus amat esse: hic per mille argenteos pacem primam, sed non precipuam introducit, et centum in ducentos commutans, secundam meliorem postmodum superducit. Ostenso autem breuiter quod omnibus perfectis competit gratia generali, statim redit ad uirginem amore et sollicitudine speciali; et cuius, supra omnes predicte uinee palmites, habet curam, eam de pace transitoria uult transire citius ad mansuram.



CAPUT XLIX.

Que habitas in hortis, amici auscultant, fac me audire uocem tuam. Etsi, ait, tam eos qui afferunt, quam qui afferre differunt mille argenteos pro ducentis, ego adhuc differo, nec induci suffero ad optatum  premii consequentis; te, quam pre cunctis diligo, nolo diutius a desiderio cohibere, sed optione data, uolo te, quidquid elegeris, mox habere. Tu ergo quam eduxi de habitaculo tenebrarum, de umbraculo dure mortis, et excellenti gratia habitas non in arido, sed in hortis; elige uerbum gratum, uocem tuam exere, dic tu ipsa, stant sodales, amici auscultant, audire cupiunt a te ipsa. Ego ipse qui noui melius, quidquid dicere iam disponis, audire uolo uocem, et interne beneplacitum optionis, ut dicendi modus non mihi sed ceteris innotescat, quos tua latet optio, si non uocibus elucescat. Apud te amor uane pretereuntium et timor superuenientium non arescunt, sed fides, spes, dilectio, tanquam  horti rore florido dilucescunt; et tam mira istorum gratia tuum desiderium sic delectat, ut ad ea que infra sunt, nulla concussio te inflectat. Optas quidem egredi, seu transire protinus ad superna, fastidiens quidquid est temporis, apprehendere citius uis eterna, quidquid ad presens contuli, futurorum desiderio uis mutare, reiecto carnis pallio meam dilecti faciem presentialiter salutare. Et illa: Fuge, etc,



CAPUT L.

Fuge, dilecte mi, assimilare capree, hinnuloque ceruorum super montes aromatum. Multis supra locis aut uicibus dilectum uirgo diligens inuitauit, eumque aduenire modis pluribus postulauit; et in ipso Cantici capite eius osculum diligentius preoptauit,  et per totum hoc epithalamium id se uelle et expetere demonstrauit. Quid ergo sibi uult, quod nunc repellit eum, cuius se languere desiderio supra clamat, quid cause esse dicimus, quod monet fugere eum, quem sic amat, nisi forte quod amantes habent iras spe concordie gratioris, quia, ut quidam  predicat:

Ire amantium, redintegratio est amoris?
Sed, ut uidere uideor, amor uirginis iras nescit, sed eum quem sic amat, uidere citius inardescit: et quia nouit eum hoc in loco uel corpore non uideri, optat illo secum ire, ubi eum ualeat intueri. Fuge, ait, mi dilecte, ad secretum Patris sanctuarium,  cito redi, illuc tecum me aduoca, ubi nullis ultra molestiis possim ledi; exue me citius ab huius corporis corruptela, et ubi licet, quantum licet, mihi uisibilem te reuela. Et quia capree hinnuloque ceruorum similari supra fueras assuetus, esto et nunc in hoc negotio uelox, agilis, et discretus, quid deceat sponsam matrem digne consideratio tua cernat, et a cunctis pure hominibus excellentiori priuilegio me discernat. Montes aromatici, superne sunt et angelice potestates, que nobis laborantibus uarias et necessarias afferunt sanitates, quorum ministerio utilia nobis aromata comparantur, eo tamen disponente, cuius arte pigmentaria temperantur. Infra istos montes angelicos nolo mihi ulterius colloquaris, sed fuge supra eos, ut longe excellentior habearis:  tene sedem in Patris dextera, tam angelis quam hominibus inaccessam, mihi tecum, ut uideo, matri cum filio iam concessam. Tene ergo manum dexteram meam, et me deduc in tua uoluntate, sequar Agnum quocunque ierit , nulla claudicans tarditate; fuge cito, ut fugiam, quia et ego fugere sum parata, te preuium uidebo fugiens super angelos exaltata. Postquam autem uirgo Sponsa, mater a Filio gloriosius est suscepta, et sedem gloriosam cum Sponso super angelos est adepta, quo honore gaudeat, quo se gaudio uideat honorari, silendum magis censeo, quam de talibus audeam uerbosari. Quod enim meus uel mei similis non capit intellectus, quis modus proferendi esse poterit  uel effectus, cum etiam quod utcunque intellectus estimat contemplari, non tamen possit facile uerbis congruentibus explicari? Illud sane dici potest, quod ubi est Filius qui sumptam carnem ad Patris dexteram collocauit ; illic est mater eius que illi carnem propriam ministrauit, que ex suo utero integritate salua Deum hominem generauit. 285 Illic, inquam est, et honore glorioso uel gloria honorabili coronatur, et de illo, et in illo, et cum illo quem genuit, compos desiderii gloriatur; eique Sponso Sponsa ueris et sinceris complexibus sic inheret, ut amore satiato, irremissum amoris desiderium perseueret. Est igitur mater cum Filio non solum spiritu, de quo uel tenuis dubitatio non habetur,  sed etiam corpore, quod nimirum incredibile non uidetur, quia etsi hoc Scriptura canonica non clamat euidentibus documentis, ad hoc tamen pia fides adducitur uerisimilibus argumentis, quod, etsi non satis probat quis in uerbo et scientia repentinus, illud tamen dignum credi noster ille asserit Augustinus. Nec est molestum angelis si cum Sponso Sponsam, matrem cum Filio thronum uident regium obtinere, et quem prius in gremio, in celesti solio nunc tenere; si humanam carnem uident supra se in matre et Filio gloriosus honorari, et apud nos inchoatas feliciter, illic felicius nuptias consummari.

De quibus quia, ut ualui, etsi non ut uolui, sum  locutus, et pede satis lento loquendi terminum assecutus: queso te, uirgo sancta, ut, cum tuo in celestibus Filio nunc assistas, ab eius, qui tuus est, cura et sollicitudine non desistas. Tuus quidem ego sum, si non satis condigno merito, affectu saltem paululum promptiore, tuus, tibi seruiens, quamuis adhuc nesciens utrum dignus odio uel amore ; tuus, tibi desiderans obsequiis et muneribus complacere, si tamen in proposito mihi dederis efficaciter preualere. Tu igitur, uirgo sancta, de manu mea suscipe paruum munus, non est aurum, non argentum, non lapis regum donariis opportunus; sed inculta uerborum libatio, sensu prodita grossiore, parua satis oblatio, sed plena uigiliis et labore. Cuius exercitio tanquam rudi gymnasio postquam me  contuli, multis molestiis sum percussus, et occursu malignantium uelut a fronte grauiter repercussus, opusque inchoatum multoties pressuris durioribus  intermisi, sed reuocante et iuuante tua gratiore memoria non dimisi. Tu igitur cuius ope, in camino pressurarum sub graui malleo non defeci, sed utcunque respirando, opus ceptum in tuo nomine iam perfeci, nunc oblatum suscipe, offerentem corripe misericorditer, et emenda, emendatum dilige, dilectum tuo Filio me commenda. Scio enim quia si fuero tua illi beneuolentia commendatus, uel me prorsus non mordebit, uel morsu non nocebit coluber uenenatus; et uel linguas detrahentium ad modestum silentium ille tuus Filius reuocabit, uel rumores eorum ueneficos in antidotum salutiferum commutabit. Sic nimirum a cunctis nocentibus, tuo spero interuentu, tua gratia liberari, liberatus per gratiam donis potioribus cumulari: cumulato iam  concedes per te in Filio gratulari, et ut finem ponam libro, mihi tandem a malis libero uobiscum in celestibus gloriari.
[1Kb]

Ioannes GALLEMART S. Theol. Doctor, et catecheseos professor in Uniuersitate Duacensi, hac 7 Febr. 1618.





PHILIPPI DE HARuENG ABBATIS BONAE SPEI 286 IN CANTICA CANTICORUM MORALITATES. *



[INCIPIT PRIMUS TOMUS.]



PROeMIUM


Dominis atque per omnia merito sanctitatis reuerendis Patribus suis, MILONI Morinensium episcopo, HUGONI Premonstratensium abbati, ille seruorum Dei peior et ultimus, cuius nomen continetur in quinque primis litteris primarum quinque partium primi tomi: discretam ungulam habere pedis Ezechielis uituli.

Opusculum subiectum in Canticis canticorum diuina gratia preeunte incepi, hortatu et animatione cuiusdam uiri fidelis qui aliquando audierat me disputantem de quibusdam sententiis Diuinitatis. Preterea quedam infirmitas a pueritia mea, licet per interualla, frequenter me tamen pulsat et pulsauit, que maxima ex parte me ad hoc opus incitauit.  Arbitratus sum enim, si huic operi ardentius insisterem, quod pulsantis infirmitatis interdum molestias minus sentirem. Ratus sum, inquam, quod instantia huius operis a me expelleret infestationem prefate infirmitatis. Sane fateor omnibus rei ueritatem. Opus quidem Deo aspirante a me inceptum est, sed tamen predicta infirmitas parum mihi adhuc  mitigata est. Sed fortasse erunt aliqui mei uel alterius ordinis qui zelum Dei simulantes se habere, quamuis non secundum scientiam, dicant: Ille quis est, aut que est persona eius uel uita ipsius, seu sapientia, quia hoc presumpsit facere? Quibus inquam: Ego quidem, sicut supra dixi, peior et ultimus sum seruorum Dei, persona corporis infirma, sermo contemptibilis, uita satis coram Deo despicabilis, sapientia uero mea nulla est.

 »Magna, inquit, multitudo dulcedinis tue, Domine, quam abscondisti timentibus te .« uere magna et admirabilis est multitudo dulcedinis Dei, quam abscondit Deus timentibus et diligentibus se, et hic in diuinis Scripturis et in futuro seculo in contemplatione sue maiestatis. Sed hanc dulcedinem  seculi amatores capere non possunt, quia delectationibus uanis et concupiscentiis mortiferis repleti ad ineffabilia gaudia celestis patrie nullatenus suspirant  . Hanc ergo breuem prefationem idcirco premittimus, antequam ad librum perueniamus, quatenus auditorem nostrum ad intelligenda diuine lectionis sacramenta studiosum et sollicitum  faciamus, ne in hoc libello quidquam corporale uel carnale requirat. Est enim huius libelli littera ab eo quod sonare uidetur satis aliena, et nisi hanc a Spiritu sancto per certo editam esse crederemus, indignum esse per omnia Spiritus sancti carismatibus adiudicaremus. Quis enim oscula audiens, oculos, et genas, et labia Sponse nominari, non statim ipso auditu merito indignaretur, eo quod talia in diuinis eloquiis reperirentur, nisi Spiritu sancto dictante, de aduentu Filii Dei ad humanum genus, de salute animarum fidelium hec scripta esse crederentur? uerum quanto durius littera nos a carnali et exteriori intellectu repellit, tanto nos ad interiorem et Deo amabilem sui intelligentiam suauius introducit. Sane in hoc creditur quod a septiformi  gratia Spiritus sancti liber iste conditur, quia omnes et singule sententie, que in eo reperiuntur, septem in se ad minus continere uidentur, scilicet, 287 diuinitatem et humanitatem Christi; coniunctionem Sponsi et Sponse, id est Christi et Ecclesie. Secundum uero rhetoricos flores, unimembrem uel bimembrem seu trimembrem aut quadrimembrem orationem. Iuxta autem seculares, disciplinas septem liberalium artium, tres partes philosophie: logicam, ethicam, physicam, id est rationalem, moralem, naturalem, sine quibus partibus philosophie non ualet liber iste exponi.

Preterea, titulus qui huic libello prefertur, totius libri sensum in se continere uidetur. Sicut enim in celo sol positus diffusis ubique radiis suis, et  dilatata admirabili claritate sua, totum mundum presentialiter illustrat, sic iste titulus, qui huic libello preponitur, quid iste libellus uelit dicere, maxima ex parte iam nobis manifestat dicens: uox optantis Christi aduentum.

Queritur in isto primo titulo cum due persone introduci uideantur, Christi uidelicet et cuiusdam optantis, cur istius optantis proprium nomen non exprimitur, cum Christi nomen manifeste nominetur? Ad quod dicendum, quia si quelibet persona nominatim exprimeretur uel proprie poneretur, alie persone que in isto libro uariis modis loquuntur, fortassis excluse uiderentur. Christi uero nomen idcirco manifeste et sine uelamine ponitur, quia de  nullius alterius aduentu, nisi de solius Dei Filii aduentu et incarnatione prophetia libri huius contexitur. Tum preterea possunt aliqui mirari cur Christus, qui dignior et excellentior persona est, in hoc libro primitus non incipit loqui. Sed ratio iusta et auctoritate subnixa hoc expostulabat, ut inferior persona in primis loqueretur, et ipsum, sine quo saluari non poterat, ut ad sui liberationem ueniret, humiliter deprecaretur, et diceret: Osculetur me osculo oris sui . Beatus Paulus apostolus nos instruit, dicens: Quoniam quidem omnia que contigerunt patribus nostris, in figura contigerunt illis .

Si ergo apud illos figura fuit, apud nos ueritas esse debet. Multam igitur Scripturam ueteris Testamenti  apud memetipsum reuoluens, huius ueritatis figuram requirebam, si forte aliquis patriarcharum, uel prophetarum alicubi osculatus fuisset uxorem suam; quatenus figura precedens, clarius nobis manifestaret subsequentem. uerumtamen hoc de nullo alio, nisi de solo Iacob patriarcha scriptum reperi. Siquidem de eo solo scriptum est quod osculatus sit aliquando uxorem suam, illam uidelicet famosissimam Rachelem de qua nulli dubium est, quin teneat sancte Ecclesie figuram. Iacob uero et nominis interpretatione, et uirtutis operatione, figuram Christi dignoscitur tenuisse.

Scriptum est enim in libro Genesis  quod quondam idem patriarcha Iacob ad terram orientalem proficiscebatur, qui ueniens ad quemdam  puteum, cum pastoribus regionis illius loquebatur, et ecce, inquit Scriptura, Rachel cum grege suo ueniebat, nam gregem patris sui ipsa pascebat. Quam ergo cum cognouisset Iacob esse consobrinam suam, gregem illius adaquauit et osculatus est eam.

Postea uero fleuit Iacob, et indicauit ei eo quod esset consanguineus eius. Quis igitur ille est, qui ad terram orientalem proficiscitur, nisi Christus de quo propheta ait: Ecce uir, Oriens nomen eius . Que uero est terra orientalis, nisi beata et perpetua Dei Genitrix uirgo Maria, de qua Christus oriri dignatus est, quam Ezechiel  portam orientalem appellat? Quid puteus ille prefigurauit, nisi mysticam et occultam Scripturam que  Christum nasciturum esse predixit? Quid denique Rachelis grex significauit, quem Iacob adaquauit nisi gregem prophetarum, quem Christus aqua fontis salientis in uitam eternam potauit? Quid uero fletus Iacob insinuauit, nisi compassionem quam Christus de nobis habuit quando pro nobis mori disposuit? Quid est autem quod sanctus Iacob Racheli indicat quod consanguineus eius est, nisi hoc quod Dominus per prophetam dixit: Narrabo nomen tuum fratribus meis , et in Euangelio: Ite, nuntiate fratribus meis etc.  Quid uero designat osculum quod Iacob Racheli dedit, nisi hoc quod Christus naturam generis humani per incarnationis mysterium sibi sociauit?  unde idem genus humanum in hoc loco de eodem Christo dicit: Osculetur me osculo oris sui. Idem ille qui quondam a patriarchis prefiguratus, et a prophetis prenuntiatus est, ille, inquam, ueniat, et de mea natura carnem immaculatam assumat, et me ad paradisi gaudia, que per Adam perdidi, mirabiliter reducat. Dicat et sancta Ecclesia de Christo: Osculetur me osculo oris sui, id est uerbum caro fiat, et sicut olim de Adam dormiente Eua fabricata est , ita idem uerbum caro factum , scilicet, Deus homo factus, moriens in cruce, me sibi sponsam sanguine suo subarrhatam despondeat. Dicat et beata Maria mater Christi, dicat, inquam, et ipsa de Christo: Osculetur me osculo oris sui, id est sicut dudum per Isaiam prophetam promisit  dicens: Ecce uirgo concipiet , Filius Dei in me ueniat, et de mea uirginea carne, corpus sacrosanctum accipiat, ut tanquam sponsus de thalamo suo , sic ipse carnis mee purpureo decoratus pallio procedat de utero meo. Dicat etiam unaqueque anima fidelis de Christo: Osculetur me osculo oris sui, id est sic me sibi societ per fidem et operationem in hoc seculo, quatenus in eterna felicitate 288 unus spiritus effici merear cum ipso. De hoc osculo Christi et sancte Ecclesie, id est Incarnationis mysterio, Dauid prophete dicit: Iustitia et pax osculate sunt . Iunge ergo, si tali placet, lilium uiole uel rose, tale est osculum Sponsi et Sponse, Christi et Ecclesie, id est coniunctio diuine et humane nature.  Osculetur me osculo oris sui. In ista sententia inuenies septem sacramenta, Iacob et Rachelis, Dei et generis humani, Christi et sancte Ecclesie, Filii Dei et beate Marie, Christi et fidelis anime, pacis et iustitie, lilii et uiole.



RECAPITULATIO A SUPERIORIBUS.

Summa intentione et puro corde a nobis Deus exorandus est, declaratio sermonum cuius illuminat et spirituale intellectum paruulis malitia manifestat , quatenus dignetur oculos cordis nostri reuelare, ut ualeamus mirabilia, que sunt in lege eius, considerare. Auctorem igitur huius libri Spiritum sanctum nullus sane sapiens dubitat. Salomonem  uero organum fuisse Spiritus sancti, eo tempore quo librum istum edidit nullus ecclesiasticis litteris imbutus ignorat. Sine enim Spiritus sancti gratia non potuit proferre tanta ac talia Christi et Ecclesie sacramenta. Cum ergo ratum teneamus, quod Spiritus sanctus hunc librum fecerit, querendum nobis est, quare idem Spiritus sanctus eumdem librum ab O littera inceperit uel quid sibi in hac littera, plus quam in aliis litteris placuerit. uerumtamen sacramentum huius littere que est O, quante sit auctoritatis et dignitatis, ipse dignatus est ostendere, qui eiusdem littere nomen sibi imposuit, dicens: Ego sum alpha et , id est principium et finis. Principium, inquit, sum, dans principia existendi omnibus creaturis. Finis sum,  id est consummatio; quia omnibus hominibus deficientibus, solus remaneo, quoniam ego sum Deus et mutabilitati nequaquam subiaceo, unde Iacobus apostolus ait: Apud quem non est transmutatio nec uicissitudinis obumbratio . Quod autem Christus finis sit, id est consummatio, Paulus manifestat cum dicit: Finis legis Christus ad iustitiam omni credenti . Denique si sacramentum huius littere, que est O, adhuc subtilius indagare uoluerimus, in nulla alia littera tantam figuram, non solum totius orbis, uerum etiam ipsius Dei reperiemus. Ex omni enim parte sui rotunda et perfecta inuenitur, sicut orbis huius seculi a philosophis in modum sphere rotundus describitur. Preterea si secundum Greca elementa attentius inspicimus,  istam litteram procul dubio inuenimus eam esse trimembrem, id est tria membra habentem. Quid igitur designant tria membra in unam litteram sursum respicientia, nisi tres personas in unius summe Trinitatis substantia? Non ergo casu, sed certo Diuinitatis mysterio Spiritus sanctus exordium huius libri ab littera inchoat, quia illum liber iste per omnen textum sui predicat, qui totum orbem de nichilo creauit, et seipsum unam esse in Trinitate personam in Euangelio declarat, dicens: Ego et Pater unum sumus . Tria igitur littere membra in celum respicientia, tres personas, ut prediximus, declarant in una Trinitatis substantia. Et bene eiusdem littere membra sursum aspiciunt, et quasi de celo uenientia deorsum litteram  unam faciunt, quia cognitio sancte Trinitatis per Dominum Iesum ad nos descendit, et in unam sanctam Ecclesiam catholicam per fidei unitatem, sedem sibi collocauit. Eapropter in Euangelio ipse Dominus iehsu ait: Hec est autem uita eterna ut cognoscant te et quem misisti Iesum Christum  subauditur: et Spiritum sanctum, unum et uerum Deum esse. Sane neque hoc a prudenti lectore negligenter arbitror pretereundum, quod iste liber ab osculo , sumit exordium. Illum namque mysticis et apertis locutionibus nobis insinuat, in cuius natiuitate angelica multitudo clamat. Gloria in excelsis Deo, et in terra pax hominibus bone uoluntatis . Est preterea aliud sacramentum quod adhuc de osculo  potest dici, quia non ualet nisi a duobus osculum fieri. Duo eiusdem e diuerso dentes accedunt, in uno pacis osculo conueniunt, sicque simul coniunctis labiis in caritate osculum perficiunt. Duo quippe e diuerso accedentes et in unum conuenientes, diuinitas et humanitas Christi non incongruenter debet intelligi, que ualde ex diuerso accesserunt, quando altera de celo, altera de terra in unum beate Marie semper uirginis uterum simul conuenerunt, et quasi perfectum osculum dederunt sibi inuicem iste due nature, quia sic operante gratia Spiritus sancti sunt inseparabiliter federate, quatenus sine fidei periculo ulterius non debeat dici Deus sine homine nec homo sine Deo; et hoc est quod dicere uidetur  eadem nostra natura in hoc nostro libro: Osculetur me osculo oris sui; ac si diceret: Opto ut sic me Deus Dei Filius in uterum uirginis assumat, id est, uerbum caro fiat, quatenus quod erat, semper uerus Deus permaneat, et me immutatam de mortalitate ad immortalitatem secum in unam personam Dei et hominis eternaliter constit

Auctoritate Scripture sacre didicimus , quia nichil fit in terra sine causa, eo 289 quod in manu Dei sumus, et nos, et sermones nostri. Quia ergo constat sine dubio quod quoniam in manu eius sumus et nos et sermones nostri, profecto liquide patet, quia non possumus quidquam bene loqui, nisi aut illo cooperante, aut ab illo permissi. Denique, et si nichil sine causa in terra fieri dicitur, nec  hoc utique absque ratione factum esse arbitramur, ut in principio expositionis huius libelli, liliis et uiolis et ceteris floribus uteremur. Dignum plane fuit ut expositio nostra a floribus sumeret exordium, quia de illo ipso adiuuante loqui disponimus qui ait: Ego flos campi et lilium conuallium . Siquidem ipse est flos ille admirabilis, qui secundum Isaiam prophetam  de radice Iesse ascendit, id est Christus, qui de Maria uirgine carnem assumpsit, et sicut flos suauiter redolens, undique suum gratissimum emanat odorem, sic ipse notitiam sue diuinitatis et humanitatis in uniuersum sparsit per orbem. Preterea sicut flores sine humano cultu ex se gignunt fauos et mella, sic Deum et hominem absque uirili contactu de se genuit  uirgo Maria. Dicamus ergo hunc librum, qui de illo admirabili flore loquitur, florem esse florum, id est florem esse aliorum librorum, preter ipsius summi floris, id est Christi.

Omnes quippe sancti, flores in sancto colloquio sunt appellati, unde est illud: Iustus ut palma florebit, etc.  Iusti florebunt sicut lilium ante Dominum. Sane omnes sacre Scripture libri, flores appellari possunt, pro eo quod nos floribus, id est uirtutibus spiritualibus florere faciunt. Igitur sicut Christus flos est aliorum florum, id est honos, gloria et decus suorum sanctorum, sic liber iste, qui appellatur Canticum canticorum, sicut supra diximus, excepto Euangelio Christi, flos est florum, id est flos aliorum librorum. Ecce, ut audiuimus,  Sponsus, id est Christus in hoc libro lilium se appellat, et ideo quia in omnibus pene sacri eloquii locis lilium uirginitatem et castitatem munditiamque significat. Et quoniam ipse uirgo et uirginis filius fuit, propterea maxime in Euangelio suo, inter reliquas uirtutes, castitatem nobis commendauit, dicens: Sint lumbi nostri precincti  Ac si diceret: Quoniam amatorem uirginitatis, castitatis et munditie me esse non dubitatis, uidete ut in cogitatione, locutione et opere, castitatem, que mihi pre omnibus uirtutibus grata est, custodiatis. Preterea denique et in Nazareth que interpretatur flos, sum nutritus, quia anima illa delectabiliter me pascit et nutrit piis operibus, que uirginitatem  spirat, castitate flagrat, munditiam amat.

Sicut igitur per lilium Sponsus idem Christus in hoc libro potest intelligi, sic etiam per uiole florem, Sponsa eius, id est sancta Ecclesia debet interpretari. Et merito per hunc florem, scilicet uiolam, que purpurei uel etherei coloris est, pia Mater Ecclesia designatur, que filios suos incessanter ad gloriosa martyrum certamina et ad superna perpetue beatitudinis gaudia adhortatur. Per purpureum igitur colorem accipitur gloria martyrii, per ethereum uero felix et gloriosa exspectatio regni Dei. Sed neque hoc sub silentio pretereundum uidetur, quod idem flos, scilicet uiola, temperatiue nature esse describitur, adeo ut illis mederi ualeat, quos ultra uires immoderatus ardor carnis fatigat.  Quod profecto sancte Ecclesie eleganter assignari debet, que filiis suis ab omnigena tentationum infestatione uulneratis, pie confessionis et penitentie malagmata adhibet, unde et unusquisque fidelis debet dicere ad matrem suam Ecclesiam: Secundum multitudinem tentationum mearum in corde meo consolationes tue letificauerunt animam meam.



SECUNDA ALLEGORIA DE IACOB.

In memoria abundante, in Spiritus sancti delectatione recordari debemus quod in superiori parte huius libri de profectione Iacob patriarche ad terram Orientalem locuti sumus, et  paupertas nostri ingenii ipsum Iacob, et terram Orientalem allegorico sensu interpretando discussit. Restat  igitur, ut itidem repetamus, et non, ut dignum est, sed ut raritas nostri sensus utcunque capere potest, secunde allegorie flores suauiter redolentes perquiramus. Ager enim quidam est redundans floribus diuina pagina, in quo delectari debet fidelis anima, colligendo diuersos allegorie flores, id est meditando sensus spirituales. Unde Dauid propheta dicit: Delectare in Domino et dabit tibi petitiones cordis tui  Terra igitur Orientalis, iuste appellatur celestis Hierusalem, scilicet habitatio supernorum ciuium, de qua Psalmista ait: Portio mea in terra uiuentium  Ad quam profecto qui bene operando peruenire poterit, mortem ultra non gustabit, quia tunc in Deo eterna natiuitate sanctus quisque renascitur, cum eius uita temporalis conditionali  morte terminatur. Eapropter elegans consuetudo in sancta Ecclesia inoleuit, ut tunc sanctorum natalitia pronuntiemus, quando illos ex hac luce migrasse cognoscimus. Quis ergo est ille Iacob, qui luctator interpretatur, nisi spiritus 290 noster, cui colluctatio aduersus spirituales nequitias sine interuallo indicitur? Proficiscatur ergo noster Iacob ad terram Orientis, id est festinet spiritus noster passibus bone operationis ad terram repromissionis: ad quam repromissionis terram Paulus suspirabat, cum dicebat: Festinemus ingredi in illam requiem . Sed festinantibus nobis ad celestem Hierusalem, puteus qui grandi lapide clauditur, obuiat, quia sicut Dauid propheta ait: Iudicia Dei abyssus  multa . Cui Salomon concordat: Omnia, inquiens, reseruantur homini post mortem incerta . Quid uero dicimus esse hunc puteum qui grandi lapide clauditur, nisi occultum et terribile Dei consilium, quod nullatenus usque ad diem iudicii manifestatur? Quod propheta expauescens ait: uenite et uidete opera Dei, terribilis in consiliis super filios hominum . Quid autem pastores illic cum gregibus suis significant, qui circa puteum accubant, nisi fideles animas tam prelatorum quam subditorum, que iudicium Dei exspectant? Unde bene dicitur quod congregatis pastoribus cum gregibus tunc lapis ab ore putei remouebatur, et sic oues adaquabantur, quia uenientibus omnibus hominibus ad iudicium Dei, terribile consilium eius,  quod modo occultum est, manifestabitur. Tunc demum oues adaquabuntur aqua putei reserati, cum unusquisque damnabitur aut saluabitur secundum iustum iudicium occulti consilii Dei: Ite, maledicti, in ignem eternum qui preparatus est ; illis uero qui a dextris erunt: uenite, benedicti Patris mei, percipite regnum  Sicque mirabili et ineffabili modo Iacob recognoscet faciem cognate sue Rachelis, cum spiritus noster contemplatiuam uitam aspiciet in celis, ad quam diu suspirauit adhuc positus in terris. Et inde est quod Rachel interpretatur uisum principium, quia tunc non in enigmate neque per speculum, sed facie ad faciem  contemplabitur noster spiritus ipsum Deum. Osculum autem quod dedit Iacob Racheli  possumus sub illa Dominica sententia interpretari qua dicitur: Pater, uolo ut sicut ego et tu unum sumus, ita et ipsi unum sint in nobis . Luce ergo clarius constat quia quando alter alteri osculum pacis dat, sine interpositione alicuius rei, caritatiuo affectu, os ori consociat. Hinc est quod beatus Ioannes dicit: Filii Dei sumus, et nondum apparet quid erimus, scimus autem cum apparuerit similes ei erimus, quia uidebimus eum sicuti est . Non erit ergo inter Creatorem et creaturam aliqua oppositio, alioquin non esset uera et perfecta beatitudo.



RECAPITULATIO A SUPERIORIBUS SECUNDUM ETHICAM, Id est moralem intelligentiam.

 Ad moralitatem accedentes, et de moralitate disserere cupientes, morigeratos nos oportet esse, neque enim de moribus hominum possumus eleganter quidquam loqui, nisi parte ex aliqua fuerimus moribus instructi uel adornati. Superius prefati sumus  quod liber iste a perfectione, hoc est ab O littera, que perfectionem significat, initium sumit. Que littera secundum Latinos, ut philosophi aiunt, totius orbis formam in seipsa insinuat, et secundum Grecos formata sanctam Trinitatem pro modulo suo nobis representat. Qui ergo istum librum legis uel audis, perfectioni stude, perfectus esse satage. Audi non me, sed Dominum in Euangelio dicentem: Perfecti  estote, sicut et Pater uester perfectus est qui in celis est  uerumtamen perfectus esse nullatenus poteris, nisi summe perfectioni, que Deus est, remota iniquitate perfecte adheseris. Quam utique perfectionem Dauid desiderabat qui dicebat: Mihi autem adherere Deo bonum est  Perfecte ergo perfectus esse potes, si fidem sancte Trinitatis corde credis et retines, et eamdem fidem operibus bonis adimples. Perfecte, inquam, perfectum te Deo in die iudicii representabis, si in hoc seculo, quantum uales, ab omni peccato immunem te custodis. Sed quia, ut beatus Gregorius ait, bonum opus nichil ualet sine castitate, sicut nec castitas aliquid ualet sine bono opere, ideo bene quidem in nostra recapitulatione sequantur lilia uirginitatem,  castitatemque, et munditiam significant. Sunt preterea quidam qui uirgines et casti sunt, sed mundi non sunt, quia de uirginitatis seu castitatis custodia insolenter superbiunt. Eua enim prima parens nostra, corpore quidem, uirgo et casta fuit, sed mente immunda exstitit, quia magis diabolo falsa promittenti, quam Deo uera comminanti obediuit. Inde dicit diuina Scriptura: Qui exaltat cor suum, mundus est coram Deo, nec prodest quidquam uirginem et castum esse corpore, si fuerit incestus in mente. Refloreant ergo in nobis lilia spiritualia, scilicet uirginitatis et castitatis et munditie cordis insignia, quatenus corpore et anima castificati, illa euangelica benedictione mereamur insigniri, qua nobilitantur illi quibus a Domino dicitur: Beati  mundo corde, quoniam ipsi Deum 291 uidebunt  Unde merito uiole in ordine recapitulationis sequuntur, que etherea claritate refulgent, quia illi bene castitatem custodiunt, qui per illius obseruantiam peruenire querunt ad celestis regni gloriam. Flores autem ceteri qui in hac expositione speciali nomine non exprimuntur, reliquas uirtutes decenter insinuant, quibus supradicte uirtutes exornantur. Sine enim humilitate, obedientia, caritate, patientia, longanimitate, perseuerantia, prudentia, et discretione, que mater est omnium uirtutum, nullus potest perfectionem retinere, nec pacem, siue concordiam  perfecte possidere.



PRIMA MORALITAS DE IACOB.

 In ueteri lege diuina Scriptura nos edocet , ut qui de grege arietem, uel quodlibet animal sacrificiis aptum Deo offert, prius pellem detrahat, secundo carnem sacris ignibus admoueat, tertio adipes et ea que adipibus uelantur, in holocaustum Domino offerat. Aries quippe siue uitula, est quelibet sententia, ex ueteri Testamento excepta. Cui sententie quasi pellem detrahimus, cum historicam intelligentiam pertractantes, ueram esse sancimus. Caro autem tunc sacris ignibus traditur, cum allegoria spiritualibus sensibus intellecta delucidatur. Adipes uero, et ea que infra sunt, Deo offerre nos arbitramur, cum moralitatem, et illa que de moribus pendent, ad utilitatem fidelium animarum, et  laudem ipsius Dei perscrutamur. Quoniam igitur in superiori tractatu historialem Iacob allegorico et spirituali sensu interpretati sumus, quasi pelle subtracta, carnes sacro igne concremauimus. Superest ergo ut adipes igni diuino admoueamus, id est ut moralitatem morali et excelsiori intellectu in lucem proferamus. Caro equidem nostra tunc terra Orientalis efficitur, cum in illa uitia mortificantur, et uirtutes spirituales oriuntur. Quam profecto Iacob spiritualis, id est Christus inuisere dignabitur, si talis fuerit, ut eius uisitatione digna habeatur. Puteus autem ille ad quem historialis Iacob uenit, cor nostrum significauit, quod si perfecte Deum dilexerit, et sermonem eius seruauerit, Christus ad illud ueniet, et in illo manebit, unde ipse in Euangelio  dicit: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Lapis uero quo puteus clauditur, recte duritia cordis nostri intelligitur. Quam nimirum duritiam Dominus se nobis auferre pie repromittit, cum per Ezechielem prophetam dicit : Tollam a uobis cor lapideum, et dabo uobis cor carneum, et faciam ut in preceptis meis ambuletis. Tres greges ouium cum pastoribus suis qui iuxta puteum a Iacob reperiuntur, tria genera cogitationum sunt, que circa cor nostrum uersantur. Recordamur enim in cogitationibus nostris plerumque malorum que fecimus, presentia Deo auxiliante precauemus, pro futuris, ne nos dimersos obruant, Deum exoramus. Et bene  quidem historia refert quod remoto lapide greges illi adaquabantur, quia ablata cordis nostri duritia prefate cogitationes spirituali compunctione et salubri lacrymarum irroratione debriantur. Pastores autem qui custodiunt supradictas oues, fides, spes, caritas sunt. que nostras simplices enutriunt cogitationes. Liquet ergo quia qui pro peccatis preteritis luget, presentia cauet, pro futuris exorando timet, omni modo ab omni peccato immunem se exhibet. Sic demum ad illam uirtutem que impeccantia dicitur, redit, in qua Deus ad imaginem suam primum hominem creauit. Eleganti denique stylo historia describit, quoniam quidem ibi Iacob consobrinam suam Rachelem recognouit, quia sine dubio tunc perfectius creatura recognoscitur a Creatore  suo, quando secundum suum posse, homo se obseruat a peccato. Unde merito Rachel, ouis uel uisum principium interpretatur, quia sic plane creatura ad initium sue creationis reuertitur, cum per simplicitatem et impeccantiam sine neuo peccati, suo Creatori representatur. Fletus uero quo Iacob uisa Rachel fleuit, significat gaudium ineffabile et iubilationem incomprehensibilem, quam Deus apparens fidelibus suis donabit. Plerumque enim pre gaudio nimio solemus flere, sicut iste Iacob agnita consobrina sua Rachel pre exsultatione dignoscitur fleuisse. Osculum autem quod Iacob Racheli donat, unitatem illam qua uniti ipsi Deo erimus, designat. De qua nimirum unitate Paulus apostolus mihi uidetur dicere: Qui adheret Deo, unus spiritus efficitur  cum ipso . Preterea hoc quod historia non pretermittit, quia Iacob Racheli quod consanguineus eius esset indicauit, non incongrue ita interpretari possumus, quia finito iudicio nostram substantiam in nostro Creatore recognoscemus, quam dudum, nostri misertus assumpsit, cum de beata uirgine Maria nasci uoluit.



292 INCIPIT MORALITAS SECUNDA FLORIBUS ALLEGORIAE INTERMISTA.

De Isaac patriarcha textus historie nostris auribus retulit, quomodo olim, ut foderent puteum, seruis suis precepit. Qui altius fodientes, aquam abundanter repererunt, et propterea puteum illum Abundantiam appellauerunt. Quid namque puteus  ille quem foderunt pueri Isaac, pretendebat, nisi uetus Testamentum, quod, antequam exponeretur a doctoribus, terra obice obstrusum manebat? Spirituali ergo sarculo puteum istum fodiamus, et sine dubio aquas abundantes, id est sensus spirituales reperiemus. In precedenti tractatu superius de Iacob allegorice et moraliter locuti sumus; nunc uero ad eumdem Iacob spirituali itinere redeamus, et in eo secundam moralitatem altiori intellectu perquiramus. Que moralitas interdum quibusdam allegoricis floribus fit intermista, ne a prudentibus et strenuis uiris iudicetur esse inculta. Intuere, o homo, temetipsum, et te considerato, inuenies inter te, per figuram, totum mundum, et ut audacius loquar, si bene uixeris, ipsum Creatorem tuum. Si  ergo tante dignitatis est homo, ut non solum totius orbis, uerum etiam ipsius Dei similitudinem quodammodo teneat in seipso, ad imaginem quippe et similitudinem Dei factus est homo , non debet aliquibus absurdum uideri, si spiritum uel animam nostram alternantibus uicibus, modo Iacob, modo terram Orientalem uolumus interpretari.

Dicamus quod spiritus noster ipse sit terra Orientalis, et interim Iacob spiritualis. Sicut enim Iacob historialis cum Angelo luctatus est, et contra eum inualuit, et quomodo allegoricus Iacob, id est Christus mortem et diabolum triumphans, in ligno sue crucis superauit; sic moralis Iacob, id est spiritus noster debet sibi crucifigere mundum istum, et pugnare contra se ipsum, ut dominans animo suo,  fortior ut expugnatore urbium. Crucifigere, inquam, debet sibi mundum homo spiritualis, ut dicere queat cum apostolo Paulo: Mihi mundus crucifixus est, et ego mundo . Debet, inquam, ultra uires laborare interior homo, ut uineat seipsum et mundum, animatus exemplo Domini Iesu, qui ait: Confidite quia ego uici mundum . Nec minus summopere studeat ut terra Orientalis effici queat, de qua assidue uitia exstirpentur, et in qua spirituales uirtutes oriantur. uia autem spiritualis Iacob, id est spiritus nostri, Christus recte debet intelligi, qui ait: Ego sum uia . uia, inquam, que ducit ad Deum recta, ipsa est simplex obedientia. Unde et secundum historiam Iacob matri sue Rebecce  obediebat, quando uiam istam de qua loquimur pergebat. Non est igitur rectior uia obedientia, et non est uera et recta obedientia, nisi in ipso qui dixit: Ego sum ueritas et uita . Locus ille ad quem Iacob uenisse prima mansione perhibetur, id est domus Dei, uel Luza, hoc est nux Beth-el uel amygdalum interpretatur. Spiritus ergo noster orationibus assiduis intentus, domus Dei efficiatur, quia sic Dominus dicit: Domus mea, domus orationis uocabitur . uerumtamen qui domus Dei effici optat, nux uel amygdalum fieri non renuat. Neque enim potest spiritus noster esse habitaculum Dei sine fortitudine et patientia, longanimitate et prudentia; quod significat horum fructuum durissima et pene indomabilis testa. Quod autem Iacob  uoluit requiescere post solis occasum, significat quod spiritus noster tunc perfecte requiescit in Deum, cum in se mortificat et occidit omne quod pertinet ad peccatum. Lapides uero quos collegit et capiti suo supposuit, designant exempla sanctorum que nos in capite, id est in mente nostra recondentes, et secundum ipsa uiuentes, perfecte contemnimus mundum. Quod autem sancti, lapides sint appellati, testatur Petrus apostolus qui dicit: Et uos tanquam lapides uiui superedificamini in habitaculo Spiritus sancti . Nec mirum sane, cum ipse Dominus iehsu in Dauid  lapis angularis sit appellatus, et in Daniele: Lapis abcissus de monte sine manibus . Iacob obdormitio pretendit quod nos debemus perfecte renuntiare  mundo et adherere Christo; uel significat contemplationem summe Diuinitatis et obliuionem totius secularis uanitatis. Scala e duobus lignis consistens quam Iacob in summis uidit, cuius cacumen celi secreta penetrauit, duo Testamenta sunt, que nos docent et instruunt, et ad cognitionem diuine maiestatis perducunt. Unde bene historia dicit, quia Iacob Dominum in summitate scale innixum uidit. Nulla enim ratione possumus peruenire ad ipsum Dominum, nisi pro modulo nostro spiritualiter impleuerimus mandata duorum Testamentorum. O quam magna est clementia nostri Redemptoris Quid enim innixio Dei in summitate scale prefigurabat, nisi descensionem ipsius ad redemptionem generis humani, quam tunc ex eo  tempore iam quodammodo preparabat? Lapis ille quem Iacob peracto somno unxit pre ceteris lapidibus, significauit Christum pre omnibus sanctis impletum Spiritus sancti carismatibus.

293 De qua unctione spirituali et incomprehensibili infusione Spiritus sancti, Dauid propheta loquitur ad Filium Dei: Quia tu iustitiam dilexisti, et iniquitatem odio habuisti, idcirco unxit te Deus Pater tuus oleo iubilationis pre omnibus sanctis tuis . Lapis uero quem Iacob unxit et erexit in titulum, significat quod Christus per Incarnationis mysterium in sancta Ecclesia locum pontificalis dignitatis debebat obtinere, et per uniuersum mundum regie auctoritatis sceptra possidere. Unde merito  Iacob dicit: Quia uere Dominus est in loco isto , quia extra catholicam Ecclesiam nullus potest saluari, nec placere Deo. Preterea si istam scalam iuxta moralitatem interpretari uolumus, non incongrue per duo ligna ipsius, fidem et spem intelligimus, que quasi in terra nos accipiunt, et usque ad celi secreta nos subleuatos intromittunt. In hoc siquidem seculo fides et spes nobis necessarie sunt, que in celis nullum opus habebunt , quia, sicut dicit Scriptura: Deum in quem credimus et speramus, et quem per patientiam exspectamus, in futuro seculo sicuti est uidebimus , et ideo ulterius fide et spe opus non habemus. Scaliones qui duobus lignis huius scale inserti sunt, relique uirtutes intelligi possunt, sine quibus fides et  spes prorsus inutiles existunt. Sicut enim corpus nostrum sine anima moritur, sic fides sine operibus, testante Iacobo, mortua appellatur . Et ideo quidem bene post fidem et spem in ordine caritas sequitur, que in duo, hoc est dilectionem Dei et proximi diuiditur. Qui enim solummodo in Deum credit uel sperat, et nec tamen ipsum Deum diligit, nec proximum suum pro Deo amat, et insuper quod bonum est operari, renuit; patet profecto quia demonibus similis existit. De quibus Iacobus apostolus dicit: Demones credunt et contremiscunt . Ponamus ergo huius scale que ad celum ducit primum scalionem, humilitatem Dei et proximi dilectionem, bonas cogitationes, meliores locutiones, optimas operationes, corporis et anime castitatem, cordis  munditiam, pacem fraternam, concordiam, confessionem, penitentiam, corporalem disciplinam, ieiunia, uigilias, orationes, corporis pro Deo exercitia, et in lege Dei spirituales meditationes, contemptum mundi, despectum corporis nostri, spiritualia desideria, et in summitate huius scale ponamus obedientiam, quia ipsa est que nos ducit ad superne maiestatis contemplationem. Sic enim dicit diuina Scriptura de obedientia: Per obedientiam perueniunt ad occultorum Dei notitiam . Ascendat ergo noster spiritus per istam scalam: De uirtute in uirtutem, donec uideat Deum deorsum in Sion regnantem . Propterea denique et Dominus, obedientie, que in summitate huius scale posita est, uidetur esse innixus, quia per obedientiam  disponebat genus humanum sibi reconciliare, et iuxta Paulum apostolum , que in celo sunt et que in terra, spirituali concordia pacificare, unde idem Paulus dicit: Christus factus est obediens Patri usque ad mortem . Et alio in loco: Ex his que passus est, cum esset Filius Dei didicit obedientiam . Quod autem Iacob euigilans ait: uere Dominus est in loco isto , liquido denuntiat quia tunc Deus uere habitat in corde nostro, si prefatam scalam spiritus noster in se perfecte possederit, et mens nostra spretis seculi uanitatibus in amorem Dei dulci sopore obdormierit. Enimuero lapis unctus esse moraliter possumus, si unctionem a Spiritu sancto susceperimus, sicut illi acceperunt quibus Ioannes  apostolus dicebat: Et uos unctionem a Spiritu sancto accepistis, et, ut aliquis doceat uos, necesse non habetis, quia unctio eius docet uos de omnibus . Ager autem, in quo a Iacob puteus reperitur, non incongrue spiritus uel anima nostra intelligitur, si tamen odorifera suauitate spiritualium florum fuerit refertus, sicut fuerat ille qui dicebat: Christi bonus odor sumus . Puteus uero in hoc loco debet intelligi Spiritus sanctus, de quo in Euangelio Dominus iehsu dicebat: Si quis sitit, ueniat ad me et bibat, et de uentre eius fluent aque uiue. Hoc autem dicebat de Spiritu sancto quem accepturi erant credentes in eum .

Ipse, inquam, Spiritus sanctus est fons hortorum  puteus aquarum uiuentium que fluunt impetu de Libano , id est sanctitas, refectio, purificatio, mundatio, gaudium et iubilatio fidelium animarum, que desiderant esse cum Christo. Laboret ergo anima nostra ut possideat in se puteum istum, hoc est satagat bonis operibus fieri Spiritus sancti habitaculum. uerumtamen aque huius putei que fluere de Libano dicuntur, hoc designant, quod Spiritus sanctus non nisi corpore casto et corde purificato possidetur. Unde et idem mons Libanus candidatio interpretatur. Quod autem puteus ille grandi lapide refertur fuisse clausus, eleganti sermone declarat quod in corpore subdito peccatis nullatenus habitat  Spiritus sanctus. Lapis enim ingens est moles nostrorum criminum, que procul  dubio ne uideatur, abscondit a nobis Spiritum sanctum. Unde et propheta dicit: Non est inualida  manus Domini ad saluandum, sed peccata nostra fecerunt murum inter uos et Deum . Sed et hoc sub negligentia non est pretermittendum quod Sapientia dicit: Quia Spiritus sanctus discipline effugiet fictum . Remoueatur igitur paries nostrorum criminum, siue lapis molaris, et ambiatur ac teneatur a nobis disciplina spiritualis, id est confiteamur peccata 294 nostra, et subdamus nos castigationi spirituali, ut queamus esse sacrosancta habitatio Spiritus sancti. Sit, inquam, spiritus noster ager omnigeno uirtutum flore uernans; reperiatur in eo a Iacob puteus salutaria fluenta emanans, id est a Christo Spiritus sanctus inueniatur habitator existens. Cuius presentia liquido sic manifestabitur, si in omnibus mansueti et humiles et pacifici  fuerimus, et fructibus bone operationis cum castitate et sobrietate abundauerimus.


 Explicit primus tomus, id est primum uolumen in Cantica canticorum.



INCIPIT SECUNDUS TOMUS Super hoc quod dicitur: Meliora sunt ubera tua uino, fragrantia unguentis optimis.

 Ut autem illa que sequuntur in hoc libro clarius nobis eluceant, necesse est ut a nostra memoria precedentia huius libri non recedant. Sic enim ait  beatus Hieronymus: Heret namque sibi inuicem sermo diuinus, et sequentia pendent ex precedentibus. Sicut enim manna quondam quod de celo ad terram descendebat aliud quidem erat, et aliud significabat, sic nimirum diuina eloquia aliud exterius ostentant et aliud interius occultant. Manna enim illud quod pluit Deus filiis Isrel, corporalis cibus fuit, sed tamen spiritualiter carnem Christi significauit qui in Euangelio dicit: Caro mea uere est cibus, et sanguis meus uere est potus . Cuius equidem sanguinis figuram ros tenebat, qui cum manna pariter de celo descendebat. Quemadmodum ergo Isrelite manna colligentes , illud mola conterebant, et inde panem habentes, omne delectamentum et omnem suauitatem sibi preparabant;  sic filii spiritualis gratie et inimici occidentis littere debent discutere et ruminare Scripturas diuinas spiritualibus sensibus, et inde spiritualem cibum propinare suis auditoribus. Non igitur simus de pueris Abraham, qui ad radicem montis remanentes custodiunt asinum, sed ascendamus cum Abraham et Isaac in montem excelsum quatenus Angelum uidere ualeamus, et arietem inter uepres herentem cornibus . Qui sunt ergo qui ad pedem montis remanentes asinum custodiunt, nisi illi qui in sacro eloquio spiritualem et altiorem sensum non requirunt? Quasi enim brutum animal est iuxta montem custodire, allegoricum et moralem sensum diuinis litteris nolle requirere. Angelus uero qui in monte Abrahe apparuit postquam asinum dimiserat, significat allegoriam que plenius illis se intimat, quos ab ascensu spiritualis intellectus historica  intelligentia non retardat. Et bene idem Angelus qui in figura allegorie ponitur, de celo clamasse perhibetur, quia spiritualis allegoria semper  predicat ecclesiastica mysteria et sacramenta celestia. Aries autem qui inter uepres cornibus herebat, non inconuenienter moralitatem, que in asperitate littere dependet, significabat. Unde bene idem aries non defixus, neque ligatus fuisse inter uepres dicitur, quia moralitas inter seriem littere, aut raro, aut nunquam plenarie experitur, sed quasi aries inter uepres herens cornibus; sic ipsa moralitas a prudentibus et litteratis uiris ab ipsa historia, cui subtiliter inheret, prudenter abstrahitur. Consideremus ergo quam rationabiliter Sponsa apostrophen ad Sponsum faciat, id est qualiter sancta Ecclesia ad Christum conuertatur et dicat: Ideo optaui aduentum tuum. id est osculum tuum, quia meliora sunt ubera tua uino. Possumus hoc in loco, sano intellectu  duo ubera Christi misericordiam eius intelligere et clementiam, ita duntaxat, ut misericordia attribuatur eius humanitati, et clementia ipsius diuinitati. Unde Ionas propheta dicit  ad Dominum: Scio, Domine, quia clemens et misericors es tu; ac si diceret: Scio pro certo quia tu, qui nunc Deus solummodo omnibus innotescis, futurum est, ut assumpta humanitate nostra, pro nobis homo efficieris. Preterea per uinum quod austerioris saporis esse dignoscitur, Mosaice legis seuera iustitia non immerito intelligitur. Dicat ergo Sponsa ad Sponsum, id est Ecclesia ad Christum: Idcirco desideraui aduentum tuum, quia meliora sunt ubera tua uino, quod est dicere: Melior est clementia et misericordia tua, quam antique legis seuera et immisericors iustitia. Denique si spiritualiter per duo ubera Sponsi que sunt in diuina pagina, allegoriam et  moralitatem; et per uinum, historiam intelligimus, nequaquam a uero sensu deuiamus. Dicamus et nos cum Sponsa ad Sponsum: Meliora sunt ubera tua uino, id est dulcior est moralitas et allegoria, quam dura plerumque et irrationabilis historie intelligentia. Aliter: Meliora sunt ubera tua uino. Duo quippe ubera Dei, lex et prophete fuerunt, que lactantes suos interfecerunt. Unde Paulus dicit: Lex iram,  operatur, et nichil ad perfectum adduxit lex . De his uberibus Isaias dicit: Quem docebit 295 scientiam, et quem intelligere faciet auditum? ablactatos a lacte, auulsos ab uberibus ; ac si diceret: Illam Christus spiritualem scientiam et auditum sui Euangelii docebit, qui carnales et insipidos sensus legis et prophetarum  a se penitus remouebit.

De his uberibus Dauid ait: Ab uberibus matris mee in te proiectus sum ; quod est dicere: Occidentem litteram et Iudaicum legis intellectum deserui, et in te, qui es summa legis ueritas, illico deueni. Lex ergo et prophete in hoc loco ubera sunt Dei, uinum uero est Euangelium de quo Christus dicit: uinum nouum in utres nouos , id est apostolos, oportet poni. Christus ipse est botrus, uinum est Euangelium. Sicut de botro uinum procedit; sic Christus Euangelium condidit. Quod bene prefiguratum est in historia que refert, quia quondam duo uiri attulerunt super colla sua in ligno botrum cum palmite de terra repromissionis . Duo isti uiri afferentes in ligno cum palmite  botrum, duo sunt populi qui interfecerunt in cruce Christum, Iudei clamantes: Crucifige illum , et gentiles qui in cruce posuerunt illum. Dicat ergo Sponsa Sponso, Ecclesia Christo: Meliora sunt ubera tua uino, id est legis et prophetarum eloquia euangelice predicationis gratia temperata et rorata, ualde sunt meliorata, id est dulciora et meliora effecta. Nam lex dicebat: Si quis hoc, aut illud peccatum fecerit, moriatur . Euangelium uero clamat: Si quis peccauerit, confiteatur, penitentiam agat, et non morietur. ualde ergo sunt meliorata, id est dulciora effecta ubera tua. Fragrantia unguentis optimis. Unguenta ex diuersis aromatibus suauiter redolentibus conficiuntur. Queramus ergo  ista unguenta, Ioannes apostolus dicit: uos unctionem habetis a Spiritus sancto, et unctio eius docet uos de omnibus . uideamus denique unguentum quod in capite Aaron fuit positum, et in barbam eius descendit. Aaron Christum significauit et barba eius apostolos qui uelut barba, familiarius ceteris sanctis adheserunt suo capiti Christo. Unguentum ergo in capite Aaron positum et descendens in barbam eius, diuersa sunt dona Spiritus sancti descendentia a Christo in apostolos eius.

His unguentis Paulus repletus dicebat: Bonus odor sumus Christi in omni loco . Et alias: Gratias agimus Deo qui odorem notitie sue per nos manifestauit in omni loco . Istis ergo unguentis, id est Spiritus sancti donis et apostolicis doctrinis,  ubera Sponsi delibuta et delinita, id est prophete et lex musto Euangelii temperata, ualde sunt fragrantiora, id est redolentiora, quam essent prius, effecta. Stude ergo, o auditor qui audis et legis que sunt ubera Sponsi, stude, inquam, et tu habere ubera propria sicut habebant Petrus et Paulus quorum alter dicebat: Lac uobis potum dedi . Alter uero aiebat: Quasi modo geniti infantes lac concupiscite . Si igitur queris que sunt ista ubera, respondeo: Duo sunt precepta caritatis, amor Dei et proximi, ut super omnia ames Deum, et proximum sicut teipsum. Sed hec ubera non habent qui seculum diligunt, quia quanto arctius ei coniuncti sunt, tanto longius a Deo recedunt. Isti ergo audiant Iacobum apostolum terribiliter clamantem:  Quicunque uoluerit amicus esse huius seculi inimicus constituetur Dei .



RECAPITULATIO A SUPERIORIBUS.

Superius aspirante gratia Spiritus sancti, prefati sumus, et per aures corporis, mentibus audientium infudimus, quia manna illud quod olim filiis Isrel Deus de celo pluit, figuram et imaginem corporis Christi ueraciter tenuerit. Sed fortassis nunc dicturi sunt aliqui quibus aut ista sententia non placebit, aut qui spirituali et altiori intelligentia sunt referti: Hec sententia fastidium generabit, quod admodum a diuino intellectu exorbitauimus, qui rem corruptibilem, scilicet manna, rei incorruptibili, uidelicet corpori Christi equiparauimus. Sane si nostris uerbis fidem accommodare dedignantur, uideant et considerent  quid in Exodo textus historie nobis etiam tacentibus eloquatur: Apparuit, inquit, in solitudine minutum et quasi pilo tusum in similitudinem pruine super terram. Quod cum uidissent filii Isrel, dixerunt ad inuicem: Manhu, quod significat. Quid est hoc? Ignorabant enim quid esset. Quibus ait Moyses: Iste est panis quem Dominus dedit uobis ad uescendum . uideamus ergo si forte alicubi reperire poterimus Christum panem appellatum. Dominus ipse in Euangelio dicit: Ego sum panis uiuus qui de celo descendi, si quis manducauerit ex hoc pane uiuet in eternum, et panis quem ego dabo, caro mea est pro mundi uita . Ecce quam idonee conueniunt sibi inuicem uetus et Nouum Testamentum.  Quod ergo Moyses manna et panem celestem uocat, hoc Dominus in Euangelio panem de celo descendentem, et carnem suam appellat. uerumtamen consideremus remoto a nobis paulisper tumultu secularium cogitationum, quare Spiritus sanctus per eos Moysi prophete dicat apparuisse minutum. Deinde cur idem manna pilo tusum fuisse describatur, et, utquid etiam in similitudinem pruine super terra iacuisse perhibeatur. Si enim secundum grammatice 296 artis naturam, partem istam scilicet, minutum, subtiliter inspicimus, sine dubio a uerbo quod est minuo, minuis, minutum dictum reperimus. Non ergo casu, sed certo rationis sacramento manna fuisse minutum describitur, quia figuram corporis Christi gerebat, de quo Dauid propheta ad Deum  Patrem loquitur dicens: Minuisti eum paulo minus ab angelis, gloria et honore coronasti eum, et constituisti eum super opera manuum tuarum . Non ergo immerito refertur quod manna de supernis apparens, minutum super terram reperitur, quia ualde illa superna Maiestas Unigeniti Filii se minorauit, quando ad perferendas nostre mortalitatis iniurias descendit, et formam serui suscipiens, secundum Pauli apostoli uocem se ipsum exinaniuit . Multum, inquam, manna istud munitum erat, quando Creator celi et terre et omnium rerum, inter homines sine existimatione alicuius dignitatis latebat. ualde, inquam, apparuit munitum istud manna, quando a creaturis suis, Creator generis humani, tot sustinuit opprobria. Unde in Exodi  libro sequitur, quia idem celeste manna quasi pilo tusum esse uideatur. Quod utique humanitati Christi apertissime congruit, que sicut iam prefati sumus, tot dehonestamenta, et tot conuicia a perficis hominibus pertulit. Multum siquidem hoc spirituale manna existit pilo tusum quando corpus Christi fuit sputis illitum, flagellis grauiter attrectatum, corona irrisorii honoris dehonestatum, insuper ludibrio ab omnibus habitum. Pilo, inquam, dire passionis spiritale manna diuerberatum fuit, quando latus Christi lancea militis perforauit, et clauorum duritia manus pedesque illius terebrauit. Fatendum est igitur, omni ambiguitate remota, quod Christus uerus Deus et uerus homo erat, cuius imaginem uel figuram illud antiquum manna tenebat. Homo sine dubio  fuit, qui dolorem passionis sustinens, obiit, et in manu Dei Patris spiritum suum commendauit, dicens: Pater, in manus tuas commendo spiritum meum . Deus namque uerus, et Dei Filius non adoptiuus, sed consubstantialis et ceternus erat, qui in Euangelio dicebat: Potestatem habeo ponendi animam meam, et iterum sumendi eam . Quod autem similitudinem pruine idem manna habuerit, nullatenus nos a diuino et mystico intellectu repellit, sed potius ad intelligendam tante profunditatis ueritatem subtiliter introducit. Omnibus fere hominibus liquet qui utuntur ratione humana, quod pruina, nichil est aliud, nisi aqua gelu constricta, que eo tempore maxime apparet, quando sol a feruore sui  ardoris aliquantulum tepescit, et brumalis aura aquam quam super terram reperit asperitate sui frigoris congelascit. Ideo ergo, ut arbitramur, in similitudinem pruine manna apparuit super terram, ut insinuaret nobis Iudaice plebis duritiam siue infidelitatem. Unde in Euangelio scriptum est: Facta sunt encenia in Hierosolymis, et hiems erat . Circumdederunt ergo Iudei Christum dicentes: Quousque animam nostram tollis: Si tu es Christus, dic nobis palam . Luce igitur clarius constat, quia frigus et torpor infidelitatis corda illorum obtinebat, qui Christum insidiis circumuenire satagebant, et in eum qui ob salutem ipsorum uenerat, quasi ignorassent quis esset, credere recusabant. Ad duritiam quippe cordium Iudeorum insinuandam  euangelista dicit quia hiems erat, quando Iudei Domino Iesu dixerunt: Si tu es Christus, dic nobis palam. Unde bene in Exodo sequitur, quia cum uidissent manna filii Isrel dixerunt: Manhu, quod significat. Quid est hoc? Ignorabant enim quid esset. Ecce enim patres in deserto, uiso manna dicunt: Quid est hoc? Filii autem illorum uidentes illum cuius figuram illud manna tenebat, dicunt: Si tu es Christus, dic nobis palam. Quis igitur tanta admiratione perfusus merito non obstupescat, quando antiqua lex et noua Euangelii predicatio unum atque idem clamat? De Iudeis autem in ueteri lege textus historie narrat, quia manna quid esset penitus ignorabant. De filiis uero illorum Paulus apostolus, noue legis predicator egregius dicit: Si enim Iesum  Dominum cognouissent, nunquam Regem glorie crucifixissent . Manet ergo usque in hodiernum diem apud perfidos Iudeos ignorantia Manhu, sed manet apud fideles Christianos intemerata fides et cognitio Domini Iesu. Interrogent denique Iudei Moysen Manhu quid sit; respondeat illis Moyses: Hic est panis quem ad uescendum Dominus de celo uobis dedit.

Nos autem sopita nostra interrogatione, intenta aure cordis percipiamus quid Dominus in Euangelio dixerit Iudeis: Patres uestri manducauerunt manna in deserto, et mortui sunt . Sed quare mortui sunt? quia de illo manna nichil aliud credebant, nisi quod corporeis oculis uidebant. Similiter uero et filii eorum paterna infidelitate et cecitate perculsi  Christum solum hominem esse arbitrabantur, et illum uerum Deum et uerum Dei Filium credere dedignabantur.

Constat ergo pro rato quoniam quidem patres et filii, simili morte infidelitatis sunt damnati. Quibus bene in Euangelio Dominus dicit: Dixi uobis quia in peccato uestro moriemini . Quod utique bene longe ante prophetauerat Ezechiel propheta qui dixerat: Et quare moriemini filii Isrel? quia 297 nolo mortem peccatoris, dicit Dominus, sed ut conuertatur et uiuat . Qui igitur non de presenti, sed de futuro prophetat, dicens: Moriemini; manifeste denuntiat perfidiam Iudeorum, et quia in ipsum, qui pro ipsis nasciturus erat, non  essent credituri.



RECAPITULATIO A SUPERIORIBUS, DE UBERIBUS SPONSI.

In anteriore tractatu huius libri, cum iuxta modulum nostrum disputaremus de uberibus Sponsi, ipsa eius ubera secundum spiritualem intelligentiam interpretati sumus clementiam et misericordiam; ita duntaxat, ut ad eius diuinitatem referatur clementia, et humanitati illius attribuatur misericordia. Horum igitur spiritualium uberum Sponsi, que sunt clementia et misericordia, plerisque in locis figura reperitur per sacra eloquia. Unde est illud in tertio libro Regum : Fecit, inquit, Salomon in ingressu oraculi duo ostia de lignis oliuarum et sculpsit in eis uicturam cherubim, et palmarum  species, et anaglypta ualde prominentia, et operuit tam cherubim quam palmas et cetera auro. Horum, inquam, spiritualium uberum Sponsi, scilicet clementie et misericordie inuenitur figura in eodem libro Regum  sub manuum appellatione, sicut scriptum est: Fecit, inquit, rex Salomon thronum de ebore grandem, et uestiuit eum auro fuluo nimis qui habebat sex gradus, et summitas throni rotunda erat in parte posteriori, et due manus hinc atque inde tenentes sedile, et duo leones stabant iuxta manus singulas, et duodecim leunculi stantes super sex gradus hinc atque inde. Postea autem subinfert Regum historia, quia non est factum tale opus in uniuersis regnis . Hec, inquam, sunt duo ubera spiritualia Sponsi, que Zacarias propheta  duas oliuas in libro suo  appellat. Quemadmodum ibi scriptum est: uidi et ecce candelabrum aureum totum, et lampas eius super caput ipsius, et septem lucerne eius super illud, et septem infusoria lucernis que erant super caput illius, et due oliue super illud, una a dextris lampadis, et una a sinistris eius, et in sequentibus cum idem propheta ab Angelo quereret, qui ei loquebatur, quid essent due oliue, siue due species oliuarum que sunt iuxta duo rostra aurea, in quibus sunt suffusoria ex auro; responsum est ei ab Angelo sancto: Isti sunt duo filii olei splendoris qui assistunt dominatori uniuerse terre . Si iam nunc ad nostre narrationis ordinem redeamus, et quomodo duo ostia de lignis oliuarum in ingressu  oraculi posita, duo ubera Sponsi clementiam et misericordiam significent, ostendamus; uerumtamen remoto uelamine littere occidentis, prius dicendum est amicis gratie spiritalis, quia qui Sponsus appellatur in Canticis canticorum, ipse oraculum templi, et thronus eburneus uocatur in libro Regum. Hunc denique et Zacarias propheta in Spiritu sancto candelabrum aureum nominauit. Sicut igitur in corpore humano corporaliter ubera sunt infixa, sic Christo naturaliter insite sunt iste due uirtutes, clementia scilicet et misericordia. Unde merito eius ubera appellantur, quia dulci affluentia harum uirtutum orbis terrarum impletur, nutritur et sustentatur. De qua nimirum affluentia Dauid propheta  dicit: Misericordia Domini plena est terra . Quomodo enim mundus iste posset subsistere qui tot iniquitatibus pregrauatur, aut qualiter genus mortalium salutem acquireret, si remota Dei clementia et misericordia iudicaretur? Manifestum est, quia nec mundus, nec homo, sola diei hora ualeret subsistere, si Deus ad mala que fiunt ab hominibus in hoc mundo, et non ad suam clementiam uellet respicere. Propterea et Dauid propheta dicit: Domine, non secundum peccata nostra facias nobis, neque secundum iniquitates nostras retribuas nobis . Bene itaque per duo ostia oraculi, accipiuntur ubera Sponsi, quia sicut per illa ostia, qui ingressuri erant oraculum, ingrediebantur, sic qui regnum celorum intraturi sunt, non suis meritis  uel operibus, sed clementia et misericordia Dei intrabunt. uerumtamen quid esse arbitramur, quod in ostiis oraculi cherubim, et palme, anaglyta quoque sculpta esse dicuntur? Manifeste patet, quia cherubim, multitudo scientie uel sapientie interpretatur, et multis notum est quoniam quidem antiquis temporibus uictorum manus ob insigne laudis et uictorie, palmis adornabantur. Anaglyptum uero quantum intelligi datur quoddam genus sculpture esse dicitur, cuius pars posterior intrinsecus latet; sed anterior humani ingenii opere sculptorio deformata, ultra modum prominet. Non igitur immerito in ostiis oraculi cherubin sculpta esse reperiuntur, que multitudo scientie uel sapientie interpretantur, quia nimirum iustum esse reor, ut hi qui de clementia  et misericordia Dei sperant, a uera scientia uel sapientia nullatenus recedant. Non enim est aliqua maior sapientia, quam ut homo a malo funditus recedat, et bonum, quo Deo placeat, sine interuallo faciat. Quam utique sapientiam Psalmista paucis uerbis comprehendere curauit, dicens: Declina a malo et fac bonum . Palmarum uero species recto ordine 298 post cherubim sequuntur, quia illorum manus uictrici palma iuste decorantur, qui bonis operibus intenta deuotione insudant, et a malis, quantum fas mortalibus est, sollicita intentione sibi precauent. Unde bene ecclesiastica auctoritas egregio usu iampridem obtinuit, ut martyrum Christi et uirginum dextre palmis laude dignis debeant insigniri, que seculum presens despiciendo  uicerunt, et uirginitatem et castitatem suam seruando, corpora sua pro amore celestis regni martyrio tradere non dubitauerunt. Ingens siquidem uictoria est, integritatem mentis et corporis in hoc seculo custodire, et seipsum cum presenti mundo usque ad mortem uincendo contemnere. Eapropter ipse mundi Creator, qui seculum nequam despiciendo calcauerat, militibus suis exhortatoria uoce dicebat: Confidite, quia ego uici mundum . Nullatenus denique melius mundum uincere ualemus, quam ut ipsi et eis rebus, que eius iuris sunt, penitus renuntiemus. Qui autem iam a malo se temperat, et bene operatur, qui uirginitatem seu castitatem seruat, et mundo perfecte renuntiasse  uidetur, expedit illi ut ab appetitu ceterarum uirtutum habenas sui cursus non retrahat, quarum scilicet uirtutum figuram spiritualiter tenere dignoscuntur anaglypta que in ostiis oraculi sculpta reperiuntur. Anaglypta quippe, ut superius prefati sumus, sculpture sunt que intrinsecus posteriori parte absconduntur, sed anterior earum pars cunctis cernentibus liquido manifestatur.

Qui ergo uisceribus caritatis intus affluit, et eiusdem caritatis opera foris proximis largiter impendit, qui obedientiam seruat in mente, et eiusdem obedientie opera exhibet quandoque in operatione, qui humilis et mitis est in corde, et eiusdem humilitatis et mansuetudinis habet indicia in exteriori exhibitione, qui reliqua uirtutum in se exprimit  uestigia, ex huius procul dubio mente et corpore prodeunt spiritualiter anaglypta ualde prominentia. Sic denique de reliquis uirtutibus sentiendum est. Si quis autem castitatem amat intus, si carnem foris macerat, si ieiunat, uigilat, laborat et orat; iste, remota omni dubietate, anaglypta in carne sua exsculpta esse manifestat. Quoniam igitur sine fide impossibile est saluari, ideo merito historia subinfert, quod Salomon operuit auro cherubin et palmas et anaglypta. Qui enim supradictis uirtutibus, que per cherubin et palmas et anaglypta significantur, abundauerit, si tamen Catholica fide caruerit, nequaquam saluari poterit. Quod autem per aurum in Scripturis sacris fides Catholica intelligitur, beatus Petrus edocet qui ait: Ut fides uestra multo pretiosior  sit auro quod per ignem probatur . Ecce ostendimus quod per duo ostia oraculi, duo ubera Sponsi, scilicet clementia et misericordia Dei debeant spiritualiter intelligi.

Ipse enim Christus est uerum et spirituale oraculum, quia per ipsum orationes nostre exaudiuntur apud Deum Patrem. Unde beatus Ioannes dicit: Aduocatum habemus apud Patrem, Iesum Christum iustum, et ipse est propitiatio pro peccatis nostris (I Ioan. II.,



RECAPITULATIO A SUPERIORIBUS DE THRONO EBURNEO QUEM FECIT SALOMON, QUOMODO REFERRI DEBEAT AD PERSONAM CHRISTI.

Superius prefati sumus quod Dominus iehsu  qui in Canticis canticorum appellatur Sponsus, ipse nimirum in libro Regum uocatur oraculum templi, et thronus eburneus. Preterea hoc addidimus, quod per duo ostia oraculi clementia et misericordia Dei, uidelicet ubera Sponsi, debeant intelligi. Subiunximus denique sufficientem rationem, quia sicut ingredientes oraculum per illa ostia ingrediebantur, sic utique per clementiam et misericordiam Dei, qui saluandi sunt, saluabuntur. Superest igitur ut ad thronum ex ebore conditum accedamus, et quemadmodum idem thronus in figura Christi a Salomone sit factus, pro modulo nostro disseramus. Tunc demum necesse erit ut allegorizando spirituali sensu perscrutemur, qualiter ille due manus de quibus in precedenti loco loquebamur  que in throno eburneo sedile tenent, figuram clementie et misericordie, scilicet uberum Sponsi, spiritualiter teneant. uerumtamen pius considerandum nobis est, utrum in diuinis eloquiis alicubi de throno aliquid dicatur, quatenus hoc quod dicere uolumus, ex auctoritate sacrorum eloquiorum corroboretur. In Apocalypsi Ioannes dicit: De throno procedunt fulgura, et uoces, et tonitrua . Ac si dicat: De Christo, qui est thronus aureus, in quo requieuit plenitudo diuinitatis, prodeunt fulgura, id est, miraculorum insignia, et uoces euangelice predicationis, tonitrua uidelicet terrores futuri iudicii et extreme damnationis.

Preterea hoc neminem lateat quoniam quidem thronus, de quo loqui satagimus, et quem ad personam  Christi spiritualiter referri disponimus, non solum de ebore, uerum etiam de auro clarissimo exstitisse describitur. Patet igitur et sub nulla ex hoc redigimur ambiguitate, quia per aurum, diuinitatem 299 et per ebur, eius humanitatem debeamus intelligere. Quod uero aurum significationem diuinitatis Christi obtinet, difficili interpretatione non indiget, quia sicut aurum ob pretiositatem sui, omnia metalla antecedit, sic nimirum diuinitas Christi, non solum humanitatem eius, sed etiam omnes creaturas ob excellentiam sue dignitatis precellit. Unde eleganter Spiritus sanctus, postquam dixit per os historiographi, quod fecerit Salomon thronum de ebore grandem, subsequenter adiunxit: Et uestituit eum auro fuluo nimis, ut manifestaretur  quantum prerogatiua diuinitatis excelleret assumptam materiam humanitatis. Certum est enim, et nullus ambigit, quia res que aliam rem uestit, ipsi rei superponitur quam superuestire uidetur. Sicut ergo aurum splendidissimum suo splendore et sua claritate thronum, quem uestiebat, decorabat, adornabat et clarificabat; sic procul dubio diuinitatis hominem illum quem assumpsit, ad hoc usque suam glorificationem prouexit, ut ipse homo participatione diuinitatis Deus effectus sit. Multum igitur nostra humanitas profecit, que ad participationem superne deitatis in assumptione assumentis diuinitatis glorificata ascendit. Denique quanto in primo Adam deterior exstitit ad inferos  eius descensio, tanto in secundo Adam gloriosior et excellentior fuit eius ad celos ascensio. Et sicut non erat quo infelicius a diabolo seducta de paradiso precipitaretur, sic non fuerat quo felicius et gloriosius a Christo sublimaretur.

Exaltata est igitur caro nostra in Christo super omnem creaturam et supra se ipsam; supra se ipsam dico, quia nequaquam promeruit illam dignitatem ad quam peruenit. Et hoc est nimirum quod propheta longe, antequam fieret, prophetauerat. Consilium tuum, Domine, antiquum uerum fiat . Istud sane consilium ab eterno, et ante eternum  erat in dispositione summe deitatis, ut nostra caro a Christo assumenda et glorificanda celsificaretur usque ad contemplationem  diuine maiestatis. De hac utique glorificatione nostre humanitatis uel assumptione, propheta Ezechiel  spirituali refectus contemplatione mihi uidetur dicere: Aquila magna magno alarum presidio fulta, et multa uarietate plumarum decorata uenit ad cedrum que erat in Libano, et tulit de medulla cedri et asportauit eam, et collocauit eam in monte sancto et excelso. Que est ergo ista aquila, nisi illa de qua dicit propheta: Sicut aquila prouocat ad uolandum pullos suos et super eos uolitans expandit alas suas, et assumpsit eos, atque portauit in humeris suis?  Et tanquam si aliquis quereret ab eo, de qua aquila loqueretur, illico quia hec de Deo dixerit manifeste subiunxit; Dominus solus dux eius fuit . Ista igitur aquila  uenit ad cedrum que erat in Libano, et de medulla eius sibi assumpsit; quando uerbum de corde Patris eructatum uenit ad beatam Mariam, et de uirginea eius carne sacrosanctum et intemeratum sibi corpus accepit. Et sicut de illa aquila dicit propheta, quod medullam illam quam de cedro tulerat, in monte sancto et excelso collocauit, sic nimirum Dei Filius, uidelicet uerbum Patris, carnem nostram quam de beata uirgine Maria assumpsit, in sede maiestatis sue secum ad dexteram sui Patris sublimauit. Quod autem beata Maria cedrus Libani appelletur, ex ecclesiastico usu potius quam ex aliqua difficili interpretatione patenter dignoscitur. Sic enim sancta Ecclesia dicit in eius quotidiano seruitio: Quasi cedrus exaltata sum in Libano . Et quia Libanus, candidatio interpretatur, non immerito uirginitati beate Marie comparatur. Sicut enim materialis cedrus in Libano fuit exaltata, sic beata Maria ob singulare priuilegium sue uirginitatis apud Deum est glorificata et preelecta. Sed iam nunc ad thronum aureum et eburneum superius reuertamur, et qualiter figuram Dominici corporis tenuerit, spiritualibus oculis intueamur. Fecit, inquit, Salomon thronum de ebore grandem . uere thronus iste admirabili celsitudine exstitit grandis, quia ut Psalmista ait: Magnus Dominus et laudabilis nimis, et magnitudinis eius non est finis . Preterea paulo ante declarauimus ut quid thronus iste auro pretiosissimo  fuerit uestitus, nunc superest ut mens nostra in lucem proferat quare idem thronus sit eburneus, qui Dominici corporis figuram gerebat. Sicut enim ante nos dixerunt qui de naturis rerum prudenti solertia disputauerunt, ebur tam admirabilis uirtutis, et frigiditatis est, ut si pannus lineus super ipsum abur mittatur et ipsi panno lineo carbo uiuus desuper imponatur, sua uirtute ebur pannum qui illi adheret illesum custodit, ne a supraposito carbone uiuo consumi penitus aut cremari possit. Qui ergo manifeste non clarescit uel tenuiter scienti, quomodo ista comparatio aptari debeat corpori Christi? Sicut enim ebur naturali uirtute superpositum pannum ab ardore ignis inuiolatum conseruat, sic diuinitas que in corpore Christi adumbrata  erat, ipsum corpus ab omni neuo peccati immune custodiebat. Eapropter et beatus Petrus apostolus de Domino Iesu loquens aiebat: Qui peccatum, inquit, non fecit, nec inuentus est dolus in ore eius . Quod autem sex gradus in throno fuisse referuntur quibus ad sedile throni gradatim ascendebatur, manifesta ratione Historia sacra nos perdocuit quia 300 per sex seculi labentis etates Deus Filius se uenturum ad suam incarnationem mysticis et occultis modis nobis repromisit. In prima siquidem etate que Adam usque Ne exstitit, se uenturum spopondit quando mulieri denuntiauit, dicens: Semen tuum conteret caput serpentis . In secunda uero etate que a  Ne usque ad Abraham fuit, uenturum se indicauit, quando filiis Ne dixit: Crescite et multiplicamini . In tertia autem etate que ab Abraham usque ad Moysen decurrit, adfuturum se prefigurauit, quando eiusdem prophete proli benedixit, dicens: In semine tuo benedicentur omnes gentes . In quarta uero etate que erat a Moyse usque ad Dauid, in multiplici sacrificiorum religione adfore se insinuauit. In quinta autem etate que erat a Dauid usque ad natiuitatem beate Marie floruit, quia ipse est Rex regum et sacerdos in eternum secundum ordinem Melchisedech , in regibus et sacerdotibus figuraliter se uenturum esse denuntiauit. Sexta etas, ipsa est que nunc agitur ab ortu beate Marie uirginis usque ad diem  iudicii, in qua ad incarnationem suam clementer dignatus est uenire Filius Dei, sicut sexto gradu perueniebatur ad illud gloriosum sedile quod erat in medio throni aurei et eburnei . Quod autem dicitur quia summitatis throni rotunda sit in posteriori parte, nequaquam cum ignauia a prudenti lectore pretereundum est. Nullus enim fere ignorat qui aliquanto sensu abundat, quia quidquid est rotundum, et omni parte sui, est perfectum. De Christo namque cuius figuram thronus ille tenuit, sancta Ecclesia filiis suis predicat, dicens: Perfectus Deus, perfectus homo, ex anima rationali et humana carne subsistens  . Due autem manus que in prefato throno, hinc atque inde sedile tenent, non incongrue clementia et misericordia nostri  Saluatoris intelligi debent; que hoc egerunt, ut pro redemptione generis humani carnem Christus acciperet, et mortem quam penitus ignorabat, ad tempus degustaret. Unde et Dauid propheta dicit: De torrente in uia bibet, propterea exaltabit caput . Hec, inquam, sunt spiritualia ubera Sponsi in Canticis canticorum, due manus que tenent sedile throni aurei et eburnei in libro Regum, scilicet clementia et misericordia, que fecerunt ut Deus homo fieret, et nos ad gaudia paradisi, que per Adam perdidimus, mirabiliter reduceret.

uideamus denique quid sit quod superius textus historie nobis recitauit: Iuxta, inquit, singulas manus  duo leones stabant . Manifesta quippe ratione ex precedenti sermone intelligimus, quia non amplius ibi erant quam due manus, et si singulis manibus duo leones deputati erant, pro certo tenemus quia non nisi quatuor leones tantummodo inibi assistebant. Quid ergo quatuor leones, qui iuxta singulas manus positi sunt, insinuant, nisi quatuor euangelia que ubique clementiam et misericordiam Dei predicant? Sic enim habes in Euangelio scriptum: Qui crediderit et baptizatus fuerit, saluus erit . Et alio in loco: Penitentiam agite, appropinquauit regnum celorum . Duodecim leunculi quos sacra historia refert super sex gradus exstitisse, plenitudinem et perfectionem  donorum spiritualium significant; que nullus dubitat super Christum requieuisse, et mansisse. In Christo, ut Apostolus ait: Habitat omnis plenitudo diuinitatis corporaliter . Et de plenitudine eius, inquit Ioannes, nos omnes accepimus . Interim si per septem dona Spiritus sancti, que Isaias in Christo requieuisse narrat, et per uirtutes quas sancta Ecclesia precipue commendat, istos duodecim leunculos uolumus intelligere, noster intellectus etiam apud inimicos ueritatis, dignus digna iudicabitur laude. Sic enim dicit Isaias: Egredietur uirga de radice Iesse, et flos de radice eius ascendet, et requiescet super eum spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini  . His igitur septem Spiritus sancti donis, si quinque uirtutes, scilicet fidem, spem, caritatem, bonum opus, et castitatem adiunxeris, procul dubio duodenarium numerum adimplebis. Septem quippe, et quinque, quando in unum conueniunt, duodenarium numerum indubitanter efficiunt. Isti igitur spirituales leunculi, ut arbitror, melioris et dignioris sunt pretii, quam illi quos Salomon stare fecit super sex gradus in medio throni aurei et eburnei.

Post hec, historia quasi sub quadam admiratione refert, quia non est factum tale opus in uniuersis regnis . Et bene quidem iusteque satis hoc historia retulit. Non est enim factum tale opus in uniuersis regnis, quale est illud quod  uerbum caro factum est, et habitauit in nobis . Non est, inquam, tale opus in uniuersis regnis factum, ut Deus, homo efficeretur, et redimeret suo sanguine genus humanum quod perierat. uere, inquam, non est factum tam gloriosum opus in uniuersis regnis, ut natura nostra, prorsus iam de salute desperata, abstraheretur ab inferis, et in celo collocaretur ad dexteram Dei Patris.



301 RECAPITULATIO A SUPERIORIBUS. DE THRONO AUREO ET EBURNEO QUEM FECIT SALOMON, QUOMODO DEBEAT REFERRI AD PERSONAM SANCTAE ECCLESIAE.

Omnia fere sacramentalia uerba que in Scripturis diuinitus inspiratis adumbrata reperiuntur, aliquando  quidem ad caput nostrum, qui est Christus, referuntur, aliquando uero uniuersaliter sancte Ecclesie que est corpus eiusdem capitis nostri, debent assignari, aliquando singulis quibusque fidelibus, qui sunt membra predicti capitis et corporis, non inconuenienter possunt aptari.

Quod enim ita sit, sciamus pro certo quia sicut thronus eburneus, de quo sepe iam locuti sumus, Domino Iesu Christo conuenit, sic consequenter sancte Ecclesie, que est corpus ipsius, congruit. Sed quia iam prout facultas ingenii nostri suppetiit, supra dictum thronum capiti nostro Christo allegorice assignauimus, restat nunc ut eumdem corpori nostro sancte Ecclesie allegorico sensu ascribamus.  Fecit, inquit, Salomon thronum de ebore grandem . Quia enim Salomon interpretatur pacificus, non immerito per Salomonem accipitur Dominus iehsu Christus. De quo nimirum Paulus apostolus dicit: Ipse est pax nostra qui fecit utraque unum  Iste rex ergo pacificus noster fecit thronum eburneum, quia sicut diuina pagina testatur: Sapientia edificauit sibi domum , et quia sancta Ecclesia in omnibus documentis, suis castitatem maxime obseruandam predicat, eleganter quoque thronum illum, qui sanctam Ecclesiam prefigurauit, ex ebore conditum esse constat. Ebur enim os est elephantis; quod animal tante fertur esse frigiditatis ut aut raro, aut semel in anno, ut arbitramur, uix accedat ad iura persoluenda coitus  naturalis. Quod utique sancte Ecclesie sacramentis decenter alludit, que nonnullis ex filiis suis coniugalia opera funditus interdicit, aliquibus uero ob reparandam successionem humane prolis coniugales actus indulgendo concedit. Est preterea aliud sacramentum quod de elephante et de dracone dici solet, quod sine dubio sancte Ecclesie specialiter assignari debet: dreo quippe, ut ait beatus Augustinus, serpens uel animal est duodecim cubitorum longitudinis, qui idcirco elephantem prosequitur, quia illius sanguis est ei potus ualde delectabilis. Quapropter quando uult eum interficere ut sanguinem eius quem desiderat, delectabiliter ualeat epotare, longitudine corporis et caude, elephantis pedes illaqueat, ne elephas usquam aut diuertere,  aut procedere queat. Sicque miro modo fit, ut dum elephas illaqueatis pedibus super draconem constrictus obruitur, ipsum draconem mole sui corporis deprimat et occidat qui ei mortem inferre moliebatur. Quid ergo significat iste elephas, nisi sanctam Ecclesiam? Et quid draco ille, nisi diabolum qui assiduis machinationibus persequitur eamdem sanctam Ecclesiam? Unde et in Apocalypsi sua Ioannes apostolus dicit: Et draco persecutus est mulierem, et mulier fugit in solitudinem. Et misit draco flumen post mulierem ut faceret eam trahi a flumine . Hec est autem illa mulier, scilicet sancta Ecclesia, de qua per Salomonem dicitur: Mulierem fortem quis inueniet?  Sciendum preterea quia sancta Ecclesia que appellatur Sponsa et columba et  amica in Canticis canticorum , ipsa dicitur thronus eburneus in libro Regum. Et quam Salomon uocat mulierem fortem, illam Ioannes in Apocalypsi nominat mulierem in solitudine fugientem. Ipsa est denique domus quam edificauit sapientia super septem columnas subsistentem. Quod autem dicitur, quia thronus ille quem fecit Salomon de ebore, grandis exstitit; nullatenus hoc sancte Ecclesie contrarium existit. Ipsa est enim que in capite suo scilicet Christo celi altitudinem penetrauit, et pedibus suis uidelicet apostolis, subuecta usque ad extrema totius mundi peruenit. Quod utique bene in Daniele propheta prefiguratur, quando impiissimo regi Nabuchodonosor sub specie cuiusdam magne  arboris per uisionem sancta Ecclesia demonstratur. Sicut ibi scriptum est: uidi, et ecce quedam magna arbor erat in medio terre, cuius proceritas pertingebat usque ad celum, et rami illius dilatabantur usque ad terminos terre  Subter eam habitabant bestie agri, et in ramis eius morabantur uolucres celi, et cibus omnium erat in arbore illa, et ex illa uescebatur omnis caro. Arbor igitur in medio terre sancta Ecclesia est, de qua dicitur quia operatus est Deus salutem in medio terre . Proceritas eius que usque ad celum pertingit, caput sancte Ecclesie est Christus, de quo Paulus dicit: Habemus pontificem magnum Christum Iesum qui penetrauit celos . Rami uero illius sunt Apostoli quibus Dominus aiebat: Ego sum uitis, uos  palmites estis . Unde bene dicitur quod rami illius usque ad terminos terre dilatabantur, quia in omnem terram exiuit sonus apostolorum, et in fines orbis terre uerba eorum . Quod autem Propheta subiunxit, quia sub terra habitant bestie agri, et in ramis eius morabantur 302 uolucres celi, per bestias, homines bestiales possunt accipi, et per uolucres, spirituales uiri debent intelligi. Illi enim utpote animales, infimum in sancta Ecclesia obtinent locum isti uero. ueluti spirituales ad sublimia seipsos prouehunt pennis uirtutum. Cibus uero omnium qui in illa arbore fuisse refertur euangelica predicatio est, uidelicet refectio animarum fidelium, que in Ecclesia predicatur. Et quoniam quidem in fine huius uisionis subnectitur quod  omnis caro ex illa arbore uescebatur, manifeste datur intelligi quia omnis caro que debet in die iudicii saluari, necesse est ut secundum Euangelium Christi uiuat, et a sancta Ecclesia nullatenus recedat. Quod autem Regum historia subintulit, quia Salomon thronum quem fecerat auro radiante uestierit, nequaquam a sacramentis ecclesiasticis nos repellit: Sancta enim Ecclesia auro clarissimo est uestita, quia omni sapientie ornatu est decorata. Per aurum quippe sapientia designatur, sicut per quemdam sapientem dicitur: Sapientia occulta et thesaurus absconditus, que utilitas est in utrisque?  Preterea si per aurum, spiritualium uirtutum ornamenta intelligere uolumus, quomodo Psalmista  nostro intellectui occurrat, mente deuota audiamus. Omnis gloria, inquit, filie regis ab intus in fimbriis aureis circumamicta uarietatibus . Sex autem gradus qui in supradicto throno erant, sex gradus ecclesiasticos qui in sancta Ecclesia sunt, significant; scilicet lectores, ostiarios, acolythos, subdiaconos, leuitas, presbyteros. Sicut enim per illos sex gradus usque ad sedile throni ascendebatur, sic nimirum his sex gradibus ecclesiasticis ad sacrosanctum altare pertingitur. Quod uero liber Regum refert quia thronus ille rotundus fuerit, hoc significat, quoniam sancta Ecclesia ascendendo de uirtute in uirtutem semper ad perfectionem tendit. Unde in Canticis canticorum dicitur: uenter tuus sicut crater tornatilis . Quidquid  enim torno efficitur, liquido constat quia perfectius humano uisui exhibetur. Due autem manus que tenent sedile. diuinitas et humanitas Christi sunt, que in sancta Ecclesia nobis sacrosanctum Altare construunt. Nisi enim Deus homo fieret, nequaquam caro eius in altari sancto quotidie immolaretur. Et nisi ipse Deus homo fieret uerus Deus, nullatenus cum Patre et Spiritu sancto pari honore adoraretur. Quatuor leones qui ibi iuxta manus stabant, quatuor uirtutes significant, scilicet iustitiam, fortitudinem, prudentiam, temperantiam, que in sancta Ecclesia triumphale signum obtinent. Duodecim leunculi qui stabant super sex gradus hinc atque inde, duodecim sunt apostoli, uidelicet predicatores sancte Ecclesie. Quia enim leones fortia  animalia sunt et regie dignitatis, et auctoritatis typum gerunt, non immerito per leones Apostoli intelliguntur, quorum regia dignitas, et regalis auctoritas quatuor per climata mundi predicatur. In conclusione autem sententie huius, Regum historia subiunxit, quia tale opus non est factum in uniuersis regnis. uerum equidem dicit Regum historia quoniam opus tam admirabile alicubi non est factum sicuti est sancta Ecclesia, que filiis suis per fidem et operationem quodidie patefacit regna celestia.



RECAPITULATIO A SUPERIORIBUS DE THRONO EBURNEO, QUOMODO DEBEAT REFERRI AD MORALITEM.

Qui mores instruere uult in hominibus, debet  ipse esse instructus suis moribus. Sed quia hoc difficile reperitur ut aliquis ex omni parte bonis moribus adornetur, non tamen prorsus ab edificatione morum cessare debemus, quia hoc ex auctoritate diuinorum eloquiorum obtinemus, quod semper mens nostra debet bonis moribus et operibus intenta esse, et lingua laudes sui conditoris infatigabili deuotione omnibus propalare. Quicunque scripturam illam legis uel audis que hoc dicit quomodo Salomon thronum de ebore grandem fecerit, non attendas ad illum thronum duntaxat materialem, sed respice ad tuum corpus, et ad tuam animam, quoniam quidem quod in illo throno actum est materialiter, hoc in te ipso reperire potes spiritualiter  et moraliter. Thronus quippe aureus et eburneus, spiritualiter et moraliter esse poteris, si uere sapientie que per aurum designatur, operam dederis, et castitati que per ebur demonstratur, mente et corpore perfecte studueris. Sunt denique in te sex illi gradus quibus ascendebatur ad perfectum sedile, scilicet sex opera misericordie, que, quia superius iam enarrasse nos estimamus, hic pro fastidio lectoris deuitando reticemus. Et quoniam thronus rotundus dicitur fuisse, manifeste indicat quia thronus Dei desiderat esse, omni perfectioni studeat, mentem et linguam corpusque ab omni peccato custodiat. Due autem manus que tenent sedile, due res sunt; scilicet uoluntas Dei, et presens uita, que retinent animam in hoc corpore.  Quod uero anima uniuscuiusque fidelis sedile appellari queat, hoc diuina pagina etiam nobis tacentibus clamat, dicens: Anima iusti sedes est sapientie . Quatuor autem leones qui iuxta supradictas manus sunt, quatuor uirtutes 303 scilicet timor et amor, contemptus et dilectio recte intelligi possunt. Debemus enim uoluntatem Dei et amare, et timere, uitam uero presentem, prout expedit, et diligere, et contemnere. Duodecim uero leunculi qui super sex gradus stant hinc atque inde, duodecim sunt sacramenta sancte Ecclesie, scilicet trina abrenuntiatio diaboli, trinaque professio catholice fidei. susceptio sacri baptismi, communicatio corporis et sanguinis Christi. confessio, penitentia, in Spiritu sancto peccatorum indulgentia,  et in bonis operibus usque ad mortem perseuerantia. Isti igitur sunt spirituales leones, qui illum leonem, qui circuit querens quem deuoret, ab animabus fidelium longe faciunt; et ne in eis ulterius habitare presumat, sua uirtute et sanctificatione repellunt. Postea uero historiographus istam sententiam tali fine conclusit, dicens: Non est factum tale opus in uniuersis regnis . Qui bene est morigeratus, cuius mores longe lateque suauissimum spirant odorem, qui bonis moribus assidue insistit et inheret, qui sacrificium quotidianum seipsum Deo offert, cuius mores approbat Deus et laudat, qui suis correctis moribus de animali efficitur spiritualis, iste procul dubio potest dicere de seipso quod non est factum tale opus in uniuersis regnis.



RECAPITULATIO A SUPERIORIBUS, DE THRONO EBURNEO ET AUREO, QUALITER SUB ALLEGORICA INTERPRETATIONE REFERRI DEBEAT AD PERSONAM BEATAE, ET GLORIOSAE, ET PERPETUAE SEMPER uIRGINIS MARIAE.


Fecit, inquit, Salomon thronum de ebore grandem, et uestiuit eum auro clarissimo nimis . Obsecro, Domina mea clarissima, si ego loquar aliquid minus dignum quam mereatur dignitas tua, non mihi hoc proueniat ad anime detrimentum, sed obueniat ad meriti et glorie celestis augmentum. Scio enim, scio, quia si omnia membra mea in linguas uerterentur, non ualerem ut dignum est effari laudes tuas, quas sublimis gloria tue singularis uirginitatis promeretur. Scio, inquam, Domina mea, etiamsi  omnia esse mea possent loqui, non tamen inuenirent in celo aut in terra aliquam similem tibi. In celo autem similis tibi nullus est, quia si de Deo agimus, Deus maior te est, et idcirco similis tui non est. Si uero de sanctis, uel de angelis, uel aliquibus creaturis, quamuis a Deo creatis uult aliquid dicere lingua nostra, manifestum est quod omnes creaturas excellit et precellit dignitas tua, quia sicut scriptum est. Exaltata es super choros angelorum ad celestia regna. Obsecro iterum mea Domina millies plus quam carissima, seruulos tuos qui te libenter honorant, et tibi deuote seruiunt, et de te quod dignum est decenter loquuntur, precibus et meritis tuis omnes adiuua, et sustenta, conforta ab omni peccato, conserua et perduc illos ad immortalia Filii tui gaudia.  Tu es ergo thronus ille non quem fecit Salomon rex mortalis, filius scilicet Dauid regis, sed potius ille quem elegit ab eterno, et preelegit sibi ad habitandum Deus, Dei Filius uidelicet rex immortalis. Tu es ille thronus de quo Psalmista dicit: Thronus tuus, Deus, in seculum seculi, uirga directionis, uirga regni tui . Tu es, inquam, mea Domina, omnibus karissimis carior, thronus de auro celesti, et ebore spirituali constitutus. Per aurum intelligitur Christi Filii tui diuinitas, per ebur uero quod frigide nature est, sacrosancta tua uirginitas. Ex auro ergo diuine maiestatis, et ex ebore perpetue uirginitatis es constituta, quia et diuinitas Filii tui cooperante Spiritu sancto in te est ineffabiliter adumbrata, et uirginitas tua permanet et permansit  tibi illibata. Preterea hoc quod de natura eboris solent dicere inquisitores naturarum, nequaquam reor sub silentio pretereundum. Congruit enim beate Marie, dignitati, et eius auxilii sublimi potestati. Siquidem dicunt quia si ebur dolenti capiti persepe adhibitum fuerit, uirtute naturali omnem dolorem mitigat capitis et expellit. Qui ergo in capite, hoc est in mente, uitiorum telis uulnerati dolent, isti sine dubio necesse est ut auxilium et opem sancte Dei Genitricis Marie implorent, et ex intimo affectu cordis dicant: »Sub tuam protectionem confugimus, ubi infirmi acceperunt uirtutem, et propter hoc Dei Genitrix uirgo tue dignitati referimus gratiarum actionem.« Tu es, inquam, Domina domus quam Sapientia, id est Filius sibi edificauit , et  in qua septem columnas spirituales ad decorem et gloriam eterna stabilitate collocauit, scilicet uirginitatem, castitatem, continentiam, humilitatem, fidem, spem, caritatem. uere in beata Maria singulare priuilegium incomparabilis uirginitatis, et fragrantia odorifere castitatis effulsit, quia nisi uirgo et casta exstitisset, nequaquam illam ad habitandum sibi Filius Dei elegisset. Decebat namque ut uirgo esset que mundum redimebat, quia uirgo exstitit illa prima parens, que totum mundum perdiderat. Quia ergo beata Dei Genitrix Maria, uirgo fuit, consequenter casta et continens exstitit. Sane de eius inenarrabili humilitate quid possumus dignum laudibus eius proferre? Enimuero cum hec sanctissima  atque millies 304 beatissima uirgo mater Filii Dei ab Angelo eligeretur, ancillam eiusdem Filii sui humili deuotione se fatetur, dicens: Ecce ancilla Domini, fiat mihi secundum uerbum tuum . Fidem uero mater Dei intemeratam habuit, quia quod mater Dei posset fieri Angelo nuntiante credidit. Spes autem in ipsa beatissima uirgine sublimem arcem posuerat, quia quamuis insolitum esset et inauditum retro seculis et generationibus quod audiebat; tamen sic fieri oportere sicut ab Angelo euangelizabatur, certissima fide sperabat. Charitatis uisceribus quomodo mater Dei super abundauerit, nullus incognitum habere potest, qui scientia diuine legis aliquantulum eruditus fuerit. Sicut enim Filius eius maledictum legis pro redemptione generis humani  incurrit. Maledictus nempe, ait Moyses , qui in ligno pendebit, sic et ipsa nimirum maluit cum obseruatione uirginitatis maledicto legis subiacere, quam amissa uirginitate, carnales filios in Isrel relinquere. Sic denique lex Mosaica aiebat: maledictus, siue maledicta que non reliquerit semen in Isrel. Tu es ergo omni claritate et splendore solis clarior et splendidior, omni lapide pretioso longe incomparabiliter pretiosior, tu super omnem stellarum fulgorem utpote stella maris fulgentior inueniris, candor quippe es eterne claritatis, et speculum sine neuo diuine maiestatis. Tu es hereditas Domini, in te moratus est Flius Dei. Tu potes dicere: Creator omnium qui me creauit, in tabernaculo meo requieuit . Tu es tabernaculum in sole positum,  de quo utique tabernaculo Filius Dei processit tanquam sponsus de thalamo suo . uiscera tua sunt lecti argentei in quo malum illud aureum est, de quo Salomon ait: Mala aurea in lectis argenteis uerbum prolatum in tempore suo . Non enim potuit digniori et clariori comparatione pronuntiari natiuitas specialis unigeniti Filii tui. Malum quippe prolatum in lectis argenteis, uerbum est caro factum in uisceribus uirginis. Sex autem gradus qui describuntur fuisse in throno eburneo, sex specialiter gradus humilitatis designant, quos habuit beata Maria in corde suo. Unde bene Spiritus sanctus loquitur in Canticis canticorum: Cum esset rex in accubitu suo, nardus mea dedit odorem suum . Nardus quippe aromatica, et breuis stature arbor  esse dicitur, per quam congrue humilitas beate Marie intelligitur. Que nimirum uirginalis humilitas regi in accubitu suo quiescenti complacuit, quando idem rex Filius scilicet eterni regis de celo descendens, carnem sacrosanctam assumpsit in utero beate Marie uirginis. Sed iam nunc uideamus qui sint sex gradus humilitatis. Primus namque gradus humilitatis est ut homo creatum se de terra fateatur, et ob prauitatis sue meritum in cinerem se reuersurum confiteatur. Secundus uero gradus est ut de accepta qualibet gratia homo nunquam superbiat. Tertius, ut de collatis sibi a Domino beneficiis ipsi Creatori suo indesinenter gratias referat. Quartus, ut homo omnibus se estimet meritis inferiorem. Quintus, ut  nulli se arbitretur equalem. Sextus, ut nullatenus se reputet aliquo potiorem uel superiorem. Isti sunt sex spirituales gradus humilitatis, quibus Deus descendit ad cor sese humiliantis, et per quos ascendit homo ad cognitionem Dei ad se descendentis. Post hec autem nobis historia insinuauit, quod thronus ille rotundus in exteriori parte exstiterit. Superiori uero tractatu dixisse me memini, quia quidquid est rotundum, uidetur esse perfectum; quid ergo rotunditas et perfectio throni aurei nobis innuit, nisi quod beata Maria uirgo ante partum fuit, et post partum uirgo inuiolata permansit? Que siquidem manus que throni eburnei sedile tenuerunt, duo Testamenta designant que ubique Christi humanitatem quam in beata Maria assumpsit, predicauerunt.

 Quatuor ergo leones qui iuxta predictas manus stant, quatuor sunt Euangelia que itidem quod duo Testamenta, clamant. Duodecim leunculi qui super sex gradus fuisse dicuntur hinc atque inde, duodecim uirtutes sunt, quas constat beatam Mariam pro certo possedisse, scilicet spiritualem uitam, gaudium in Spiritu sancto, longanimitatem, patientiam, bonitatem, benignitatem, mansuetudinem, fidem, incomparabilem modestiam, uirginitatem, compassionem, in sancto proposito perseuerantiam. Spiritualem siquidem uitam, beata Maria duxit, quia nisi uita eius plena uirtutibus refulsisset, nullatenus Deo placuisset. Gaudium nimirum in Spiritu sancto habuit, quoniam ipsa in hymno suo repleta spirituali iubilatione dixit: Exsultauit spiritus meus in  Deo salutari meo . Longanimitas quippe illi non defuit, quia que ab Angelo audiebat, licet inaudita et insolita essent, tamen ut in se complerentur per longanimitatem exspectabat. uirtute patientie non modicum exstitit munita, quia contumelias quas Filio suo, imo etiam sibi a perfidis Iudeis inferri uidit, patienti animo tolerauit. Bonitatem et benignitatem quis deneget illam habuisse, quam procul dubio fatemur omni abundantia floruisse? Mansuetudo autem in ea locum precipuum obtinuit, quia nisi mansueta esset, Spiritus sanctus nullatenus illam ad habitandum elegisset. Fides uero incomparabilis, ut supra iam memorauimus, cordis eius intima perlustrauit, quia licet contra humane nature iura esset hoc quod uirgo Mater Dei eligebatur, tamen  sic fieri nutu Dei posse credidit, ut ab Angelo ei 305 euangelizabatur. Modestiam ipsius, id est religionem quibus preconiis possumus, ut dignum est attollere, quam scimus pro certo orationi et silentio uacantem ab Angelo repertam esse. Fores uero uirginitatis et insignia integerrime castitatis ipsius, quibus laudibus, ut decet, predicabimus, que in tantum dissueuerat perfrui alloquiis hominum, ut etiam ingressum et affatum expauesceret angelicum? Unde Angelus: Ne timeas, inquit, Maria, inuenisti gratiam apud Dominum . Cum enim illud aue gloriosum et ineffabile a Deo missum Gabriel Angelus illi euangelizaret, quia illam timentem uidit, illico submonuit ne quidquam timeret.  Compassionem uero et dolorem quem Beata Maria sustinuit in morte Filii sui, non ualet quisquam ad liquidum infundere humano auditui. uidebat enim Deum et Dei Filium quem de Spiritu sancto uirgo Mater conceperat, ab impiissimis Iudeis crucifixum, et, quasi alicuius facinoris reus esset, cum latronibus predamnatum. Quomodo autem possent uiscera Beate Marie uirginis sine doloris experientia remanere, cum ipsa cerneret carnem suam quam Dei Filius in suo utero pro salute generis humani acceperat, in cruce pendere? Perseuerantiam in sancto proposito et in bonis operibus quam Beata Maria habuit, facili iudicio possumus ostendere, quia illam constat remota omni ambiguitate ab ortu suo usque ad finem huius mortalis uite per omnia Deo  placuisse. Post hec autem liber Regnum superiorem sententiam tali fine conclusit dicens: Non est factum tale opus in uniuersis regnis . O quam admirabilis est ista conclusio! uere, tale opus in uniuersis regnis factum non fuit, quale est illud quod uirgo de Spiritu sancto concepit, uirgo Dei Filium genuit, uirgo inuiolata post partum permansit.  Non est, inquam, ab initio mundi factum tale opus ut uirgo Mater lactaret Filium Dei uirgineis uberibus. Igitur quoniam huic secundo throno, id est uolumini ubera Sponsi dederunt exordium, dignum est ut eidem throno ubera Sponse uirginis et Matris finem tribuant idoneum.


 Explicit secundus tomus in Cantica canticorum.



INCIPIT TERTIUS TOMUS Super hoc quod dicitur: Oleum effusum nomen tuum, ideo adolescentule dilexerunt te nimis.

 Cui placet ut aliquem ingrediatur hortum diuersi generis arboribus consitum, uernantibus floribus decoratum, gustu quidem fructuum gratanter reficitur et suaui fragrantia uernantium florum miro modo delectatur. Quid ergo dicimus esse hunc hortum nisi amenissimum textum diuinarum Scripturarum? Quid uero arbores et flores? Utique sententias spirituales Scripturarum. Ingrediamur ergo mente et spiritu hortum istum, et uideamus quid sit quod loquitur Sponsa ad Sponsum: Oleum effusum nomen tuum. Sicut aiunt qui de naturis rerum disserunt, oleum in se septem uirtutes uel naturas habere perhibetur, que nomini Christi aptissime conuenire uidentur, quia iuxta Isaiam prophetam , septem dona Spiritus sancti  super ipsum requieuisse dicuntur; scilicet, »spiritus sapientie et intellectus, spiritus consilii et fortitudinis, spiritus scientie et pietatis, spiritus timoris Domini.« Sed iam ad septem naturas olei disserendas ueniamus, et eas Domino Iesu coaptemus. Omnes liquores in quibus ponitur oleum supernatare fertur. Quod bene Domino Iesu congruit, quia sicut Paulus dicit: »Dedit Deus ei nomen, quod est super omne nomen .« Et ipse Deus »est super omnia benedictus in secula. Amen .« Oleum nullum externum liquorem recipit, quia Christum nulla peccati macula uel contagio infecit, sicut Petrus dicit: »Qui peccatum non fecit « homines reficit, et Christus nos sanguine  et carne sua potat et satiat. uulnera sanat, quia Christus sicut Isaias ait: »uulnera nostra sanauit .« Tale est interius, quale exterius, quia nostra natura a diuinitate Christi assumpta, participatione eiusdem diuinitatis omnino caruit culpa. Adhibitum igni sedentibus in tenebris lumen donat. et Christus omnem hominem uenientem in hunc mundum illuminat . Si in uno loco effunditur, terram circa se occupare uidetur: Christus uero in Bethlehem natus est, sed stella radiante de celo magis Orientalibus denuntiatus est. Compara ergo, si tibi placet, septem dona Spiritus sancti septem naturis olei, et considerabis mirabilia in lege Dei. Non 306 est maior sapientia, quam ut cognoscat homo suum Creatorem, »qui est super  omnia Deus benedictus in secula. Amen.« Non potest aliquis habere digniorem intellectum, quam ut bonum quod intelligit, sciat, et intra arcanum cordis sui, diaboli opus nullatenus recipiat. Tunc uero corpus nostrum et anima sapienti et perfecto consilio utitur, quando premissa confessione et penitentia, corpore Christi et sanguine Christi reficitur. Mens autem nostra tunc fortiorem sanitatem consequitur, quando Christum iuxta possibilitatem suam imitatur. Sane ad consortium Christi non possumus peruenire, nisi per ueram scientiam, castitatem corporis, et munditiam cordis, studeamus possidere. Magno caritatis fulgore tunc resplendemus, quando pietatis uiscera circa omnes homines sincero animo gestamus. Timorem Domini sanctum  tunc reuera nos fatemur habere, quando in uno loco bene facientes, suaue redolens exemplum longe lateque a nobis dimittimus emanare. Dicat ergo Sponsa ad Sponsum: Oleum effusum nomen tuum, ac si dicat: Sicut oleum quod in uno loco effunditur, terram circa se occupare uidetur, sic tu pro me quidem in Hierusalem crucifixus es, per totum uero mundum per me predicatus es, et ideo adolescentule, id est fideles anime dilexerunt te. Quoniam quidem pro ipsis mortuus es in cruce, ideo ipse adolescentule dilexerunt te in tantum etiam ut ipsi martyres morerentur pro te. Studeamus ergo, sicut Paulus dicit, compati et commori Christo , ut ad beatam uitam ualeamus resurgere  cum ipso, quia si socii passionum fuerimus, simul et resurrectionis et gaudii erimus .



RECAPITULATIO A SUPERIORIBUS.

Aurifices qui de auro et argento uel de lapidibus pretiosis operari solent, quando aliquod uas pretiosum inter manus suas fabricant, sunt fortasse aliqui homines qui illud uas, quod aspiciunt, laudant et mirantur et mira uarietate fabrilis operis delectantur, sed tamen artifices uas quod in manibus suis habent adhuc malleis supponunt, limis extenuant, gemmis adornant; et licet astantibus hominibus illud uas undique iam uideatur esse perfectum, artificibus tamen uidetur esse minus politum et perfectum. Eo itaque modo quando nos illam sententiam  scilicet, Oleum effusum nomen tuum, superius tractauimus, quamuis nonnullis forsitan placeat quod diximus, tamen adhuc auxiliante gratia Spiritus sancti, possumus aliquid addere superiori tractatui quod legentium pariter et audientium non displiceat auditui. Oleum effusum nomen tuum, ideo adolescentule dilexerunt te . Ista uox est sancte Ecclesie, que laudat clementiam Sponsi sui, et caritatem ineffabilem in hac oratione bimembri. Nec mirum sane si Sponsa sui Sponsi laudat clementiam, cum etiam ipse Sponsus non taceat affectum et pietatem quam habuerit erga Sponsam suam. Sic enim ipse dicit per Ieremiam prophetam: »In caritate perpetua dilexi te, ideo attraxi te miserans . De hac nimirum ineffabili caritate  Christi qua ipse sanctam Ecclesiam dilexit, Ioannes apostolus dicit: In hoc perfecta est caritas Dei in nobis, non quia nos dilexerimus eum, sed quoniam ipse prior dilexit nos .« Preterea considerare libet si in ueteri Testamento uel in prophetis de oleo aliquid dictum potest reperiri, quod nomini sponsi congruat et in mysteriis Sponse uidelicet sancte Ecclesie decenter ualeat aptari. In Exodo nempe dicit Dominus ad Moysen: »Precipe filiis Isrel ut afferant tibi oleum de arboribus oliuarum purissimum, piloque contusum, ut ardeat semper lucerna coram me in tabernaculo testimonii .« Isaias quoque propheta olei mentionem faciens dicit: »uinea facta est dilecto  meo in cornu filio olei, et sepiuit illam, et lapides elegit ex illa, et plantauit illam electam, et edificauit turrim in medio eius, torcular exstruxit in ea et exspectauit ut faceret uuas et fecit labruscas .« In Zacaria uero propheta de oleo sic scribitur: »Isti sunt duo filii olei splendoris, qui assistunt dominatori uniuerse terre .« Quia enim in superiori tractatu ope diuinitatis Christi adiuti, et rore spiritualis intelligentie aliquantulum fecundati, non tamen ut dignum est, sed pro modulo ingenii nostri de septem naturis olei disseruimus, et easdem naturas septem donis Spiritus sancti, que in Christo plenarie sunt, assignauimus; superest modo, ut adhuc de oleo aliquid sub allegorico sensu loquamur, quod et Christo et sancte Ecclesie congruat,  et singulis quibusque fidelibus moraliter conueniat. uideamus ergo quid sit quod Isaias egregius propheta dicit: »uinea, inquit, facta est dilecto meo in cornu filio olei.« O tu, Domine Iesu Christe, qui es filius summi olei, reuela oculos spiritales cordis mei, ut ualeam considerare mirabilia sacramenta, que sunt ab eterno abscondita in sancta ac beatissima lege tua. Eleos siquidem Grece, misericordia Latine dicitur. Dominus quippe in Euangelio dicit: »Estote misericordes sicut et Pater uester misericors est .« Dauid quoque propheta refectus Spiritus sancti superabundanti gratia, de Deo sic loquitur: »Deus meus, misericordia mea .« Deus ergo omnipotens, ineffabiliter pius, ac 307 specialiter clemens, qui in Isaia oleum appellatur,  ipse nimirum in Euangelio ac Unigenito Filio suo misericors dicitur, et a Dauid propheta misericordia predicatur. Huius igitur ineffabilis atque incomparabilis olei dilectissimo Filio quedam uinea carissima facta est in cornu excellentissimo, id est in humanitate quam de nostra peccatrice massa assumpsit, que humanitas ita reliquam massam, de qua assumpta est, uirtute assumentis diuinitatis excessit, sicut solet cornu illam carnem excedere de qua oriendo uidetur procedere. De hoc autem cornu, id est de incarnatione Domini Iesu Zacarias impletus Spiritus sancti gratia dixit, »Benedictus Dominus Deus Isrel, quia uisitauit et fecit redemptionem plebis sue .« Et quasi si aliquis quereret ab eo quam misericordiam Deus Isrel  fecisset populo suo, protinus adiunxit, dicens: »Erexit cornu salutis in domo Dauid pueri sui .« Si nos aliter uellemus istud cornu interpretari quam rei ueritas se haberet, ipsa ueritas auctoritate subnixa, et auctoritas fideli ueritate roborata nobis contradiceret. Manifestum est enim quia regia uirgo stirpis Dauidice est electa, de qua et in qua istud cornu, id est nostra humanitas a uerbo Patris est assumpta, quod si non fieret, nullatenus genus humanum, quod perierat, saluari posset. Et hoc est cornu salutis quod erectum est nobis, uidelicet uerbum caro factum pro salute nostra quod habitauit in nobis . In hoc ergo cornu uinea est carissima dilecto Filio olei, id est per humanitatem quam  assumpsit, sanctam Ecclesiam sibi acquisiuit Filius omnipotentis Dei. Quod autem ipse Filius, dilectus appelletur, Sponsa eius in Canticis canticorum protestatur: »Dilectus, inquit, meus candidus et rubicundus .« Rubicundus propter sanguinis in cruce effusionem, candidus ob uirginitatis et castitatis prerogatiuam. Item in eodem libello carissima eius Sponsa sicut de eodem Sponso suo loquitur: »Dilectus, inquit, meus inter ubera mea commorabitur .« Sancta ergo Ecclesia que in Isaia appellatur uinea, ipsa in Canticis canticorum dicitur Sponsa. Ista uinea quidem effecta est in deliciis carissima dilecto Filio olei, ex quo ex ea carnem accepit, quia sicut dicit Paulus: »Nemo unquam carnem suam odio habuit .« Et alio  in loco idem Paulus manifestius insinuat quam dilectionem Sponsus erga Sponsam suam habeat: »uiri, inquit, diligite uxores uestras sicut Christus dilexit sanctam Ecclesiam et tradidit semetipsum propter illam .« Unde idem Sponsus in Canticis canticorum de Sponsa sua dicit: »Quam pulchra es, amica mea, quam pulchra es, oculi tui columbarum! « Pulchritudinem uero Sponse sue, ideo Sponsus repetendo duplicat, quia uirginem et castam in anima et in corpore eam presciebat. Oculos autem eius columbis comparauit, quia simplicitatem fidei qua heretici carent, illam habere preuidit. uerumtamen quid esse arbitramur hoc quod propheta dicit, quia Deus uineam suam, id est sanctam Ecclesiam sepiuit? uinea nempe uocatur sancta Ecclesia,  non solum in Isaia, uerum in libro Euangeliorum et in Canticis canticorum: in Euangelio autem ubi paterfamilias operarios in uineam suam conduxit ; in Canticis uero canticorum ubi scriptum est: »uinea fuit pacifico,« et, »uinea nostra floruit .« Hanc ergo Dominus uineam sepe circumdedit, quando eam eloquiis prophetarum muniuit, et, ne conculcari et dilacerari queat ab hereticis, quasi forti presidio, apostolicis erudiuit documentis. Unde bene quidem sequitur in eodem propheta, quia »lapides elegit ex illa .« Lapides enim idcirco in uinea ab hominibus eliguntur, ut de ea uinea quasi noxii proiiciantur. Heretici itaque qui in Euangelio zizania uocantur , ipsi in Isaia propheta lapides appellantur, et  in Canticis canticorum eleganti sermone sub nomine uulpium describuntur, sicut scriptum est: »Capite nobis uulpes paruulas, que demoliuntur uineas nostras .« Quod autem Propheta dicit: [Et plantauit illam electam], hoc est nimirum, quod Dominus in Euangelio ait: »Ergo uos elegi de mundo ut eatis et fructum afferatis et fructus uester maneat .« Et Paulus apostolus in Epistolis suis: »Ego, inquit, plantaui,« et Dei: »agricultura estis .« De apostolis uero dicitur: »Isti uiuentes in carne plantauerunt Ecclesiam sanguine suo.« Turris quoque quam propheta Isaias in medio uinee edificatam testatur fuisse, ipsa siquidem est nomen Domini, de quo per Salomonem dicitur:  »Turris fortissima nomen Domini, ad eam confugiet iustus, et saluabitur .« Homines namque ideo ad turrim confugiunt ut ab infestatione hostium liberari queant. Bene itaque nomen Domini turri comparatur in qua homines saluantur, quia sicut ait Petrus apostolus: »Non enim est aliud nomen datum sub celo in quo oporteat saluari, nisi in nomine Domini nostri Iesu Christi .« Torcular autem quod in uinea supradicta constructum fuit, sacrosancti altaris figuram et imaginem nobis representauit, quia sicut in torculari uel prelo uua exprimitur, et expressa in uinum dulcissimum eliquatur, sic gloriose atque mirabiliter quotidie corpus Christi et sanguis in altari consecratur et litatur. Illud uero quod sequitur in Isaia, quia  exspectauit Dominus uineam suam ut faceret uuas, et ecce, fecit labruscas; dictum de hereticis et falsis Christianis intelligamus. Hereticis enim qui sacramentis ecclesiasticis 308 non consentiunt, imo peruersis dogmatibus obuiant et repugnant, et falsi christiani qui confitentur se nosse Deum, factis autem negant, isti procul dubio pro uuis spinas et labruscas, id est inutiles fructus et noxios Domino generant et apportant. uerumtamen quid de talibus in die iudicii fieri debeat propheta in subsequentibus sue narrationis manifestat, dicens: »Nunc ergo uiri Iuda et habitatores Ierusalem, iudicate inter me et uineam meam, id est de uinea mea .«  uiros itaque Iuda et habitatores Ierusalem, specialiter apostolos et ceteros sanctos intelligere debemus, quos sine dubio illius celestis Ierusalem que sursum est mater nostra, ciues et habitatores esse scimus. Quibus itaque remota omni ambiguitate Dominus in Euangelio suo repromittit dicens: »uos qui secuti estis me, sedebitis super sedes duodecim. iudicantes duodecim tribus Isrel .« Et Paulus apostolus: »Nescitis, inquit, quoniam sancti de mundo iudicabunt? « Et alio in loco de omnibus sanctis scriptum est: »Iudicabunt sancti nationes, et dominabuntur populis .« De istis uidelicet apostolis et ceteris sanctis coram maiestate Dei in eterna iam predestinatione sublimatis, Zacarias propheta gloriam eorum contemplatus  prophetauit, dicens: »Isti sunt duo filii olei splendoris qui assistant Dominatori uniuerse terre .« Per binarium quippe numerum, ideo propheta apostolos ceterosque sanctos designauit, quia duo sunt precepta caritatis, quorum obseruatio et impletio sanctos et amicos Dei efficit. Quis autem sit ille qui per oleum designetur, superius iam prelibauimus, cum illa sententia de Isaia a nobis exponeretur. Sciendum preterea quod in Zacaria propheta amplius aliquid dicitur quam in Isaia. Deus namque omnipotens, quia ipse et uere misericors et uera misericordia est, in Isaia simpliciter oleum appellatur, in Zacaria uero cum additamento, splendoris oleum nominatur. Nec immerito Deus Pater  omnipotens dicitur esse oleum splendoris, quia eius Unigenitus filius ab Apostolo uocatur splendor et figura substantie ipsius . Splendor est igitur Pater, splendor est Filius, splendor est nichilominus Spiritus sanctus, non tamen tres splendores sunt, sed splendor unus. Siquidem simili modo in catholica fide credimus et pronuntiamus, Deus est Pater, Deus est Filius, Deus est Spiritus sanctus; nec tamen tres dii sunt, sed unus Deus  . Quia igitur, sicut superius diximus, eleos Grece misericors uel misericordia Latine dicitur, consequenter per oleum ipse qui est misericors, et Pater misericordiarum Deus intelligitur. Si ergo per oleum accipimus Deum Patrem, datur nobis intelligi ut eius Filium interpretemur olei splendorem. Oleum igitur splendoris,  et splendor olei ingenitus genitor est, et unigenitus Genitoris Dei.



RECAPITULATIO A SUPERIORIBUS. QUALITER REFERRI DEBEAT AD SYNAGOGAM ISTA SENTENTIA uINEAE.

»uinea, inquit, facta est dilecto meo in cornu filio olei .« Que sit autem uinea idem propheta manifestius declarat cum dicit: »uinea Domini exercituum, domus Isrel est, et uiri Iuda, germen delectabile eius .« De hac quoque uinea loquitur Dauid propheta: »uineam, inquiens de Aegypto transtulisti, eiecisti gentes, et plantasti, eam ;« et cetera que sequuntur in  ipso psalmo de eadem uinea que facile possunt intelligi sine interpretatione aliqua. Hec est, inquam, illa uinea scilicet plebs Iudaica, de qua Saluator in Euangelio ait: »Homo quidam paterfamilias plantauit uineam, et locauit eam agricolis. Et factum est cum appropinquasset tempus uindemiarum misit seruos suos ad agricolas, ut reciperent fructum uinee ab agricolis. Agricole autem uidentes seruos patrisfamilias apprehenderunt eos, et multis contumeliis affectos interfecerunt. Audiens uero paterfamilias quod accidisset, ait: Mittam unigenitum filium meum carissimum ad eos, forsitan uerebuntur eum. At illi uiso filio Domini sui dixerunt adinuicem: Ecce hic est heres: Iste igitur occidatur, et sic ad nos hereditas transferetur .« Quis  ergo iste paterfamilias rectius potest intelligi quam Deus Pater omnipotens Domini nostri Iesu Christi? Ipse enim est uerus paterfamilias, qui uniuersum mundum clementi pietate gubernat et regit, et secundum suam irreprehensibilem sapientiam Christianos, Iudeos, paganos, hereticos disponit. He namque sunt familie, quarum pater iste paterfamilias esse dicitur, et quarum prouidentiam ipse habere non dedignatur. Prouidet enim idem piissimus paterfamilias Christianis, uidelicet filiis suis ea conditione, ut si eius uoluerint obsequi preceptis penas inferni ualeant deuitare, et gaudia paradisi indeficientia possint inuenire. Iudeorum denique curam idem paterfamilias se habere demonstrat, quia, ut ad  ipsum reuertantur, clementi bonitate exspectat. Paganos et hereticos a sua prouidentia nullatenus repellit, quia licet beneficiis ipsius, sicut mali serui, ingrati existant, tamen patienti longanimitate adhuc Dominus exspectat, ut relictis heresibus et idolis ad se redeant. Iste igitur paterfamilias uineam plantauit, quando Isreliticum 309 populum de Aegypto in manu potenti et brachio excelso eduxit, et eum in terram repromissionis expulsis alienigenis gentibus habitare fecit. Et locauit eam agricolis, quando precepit summis sacerdotibus et scribis et Phariseis, ut eumdem populum secundum legem Moysi erudirent, et ab appetitu totius mali, quantum fas est mortalibus, cohiberent. Seruos autem suos misit idem paterfamilias ad supradictam  uineam quando prophetas destinauit ad erudiendam eamdem Isreliticam gentem. Agricole uero cognoscentes seruos Domini sui, nonnullos ex ipsis contumeliis affecerunt, aliquibus mortem immeritam intulerunt. Si enim sacre Scripture paginis studiosius intenti esse uolumus, paucos admodum electorum reperire poterimus, qui ab impiis aut contumeliis non sunt affecti, aut crudelissime morti iniuste traditi. Manifestum uero est quod impiissimi Iudei Isaiam, et Ieremiam crudeli morte damnauerunt, reliquos prophetas fere omnes multis contumeliis et conuitiis dehonestauerunt. Filius autem patrisfamilias qui ab agricolis interficitur Dominus iehsu Christus est, qui a summis sacerdotibus et scribis et phariseis crucifigitur. Sed iam ad superiorem  sententiam redeamus, de qua sub typo Synagoge loqui disposueramus. »uinea, inquit Isaias, facta est dilecto meo, in cornu filio olei. Quoniam quidem de uinea aliquantulum, licet minus sufficienter, diximus, restat nunc ut ubi Deus Filius dilectus appellatur, insinuemus. In Euangelio siquidem scriptum est quia descendit Spiritus sanctus super Dominum Iesum in columbe specie, et uox Patris audita est, dicens: Hic est filius meus dilectus in quo mihi complacuit, ipsum audite .« De isto namque dilecto ipso carissimo loquitur Sponsa in eodem de quo loquimur libro: »Dilectus, inquit, meus mihi, et ego illi, qui pascitur in liliis, donec aspiret dies, et inclinentur umbre .« Ac si dicat: Dilectus meus mihi federabitur fide, et ergo  federabor illi fide et operatione, qui pascitur in liliis, hoc est, delectatur operibus castis, piis et iustis, donec aspiret dies, et umbre inclinentur, id est donec appareat dies iudicii, et peccatorum imagines ad nichilum redigantur. Huic ergo dilecto uinea contraria in cornu exstitit, id est ualde Synagoga contradixit humanitati quam Christus assumpsit; in tantum ut nunquam in eum uellet credere, quem quasi hominem solummodo et non Deum uidebat uisui humano subiacere. uinea, inquam, ista facta est nimis amara huic dilecto, quando Synagoga Dominum Iesum in humanitate qua indutus erat potauit felle et aceto. Recordari debes, qui hec audis, quia superius dixi per cornu debere intelligi Filii Dei  humanitatem, et ex auctoritate sacri eloquii demonstraui satis rationem sufficientem. Quare autem Filius Dei uocetur per Isaiam filius olei, breui ratione replicare debemus, quia hoc iam superius satis idonee perdocuimus. Oleos enim Grece, misericordia Latine dicitur. Quia igitur Pater misericors et misericordia est, constat pro certo Christum esse Filium Dei olei, quoniam ipse est Filius misericordis Dei. Hic igitur dilectus filius olei, id est Christus Filius Dei suam uineam, scilicet Synagogam sepiuit, quando eam patriarcharum exemplis et institutis edocuit, et prophetarum libris muniuit, ne uidelicet alium Dominum preter ipsum admitteret, et ne singularis ille ferus de quo Psalmista conqueritur , scilicet diabolus, illam deuastaret.  Idcirco enim uinea sepitur ut Domino ipsius uinee fructus eius illesus conseruetur, et hostibus, et animalibus claustra ipsius non facile reserentur. Quod autem dicitur: »Elegit Dominus lapides ex illa ;« constat quia post electionem apostolorum expulsa sit ipsa Synagoga a Deo et abiecta. De qua utique abiectione bene in Isaia scriptum reperitur, ubi Dominus de Sobna Scriba et preposito templi loquitur: »Ecce, inquit Isaias, o tu Sobna; ecce, inquit, Dominus expellet te de statione tua, et asportari te faciet sicut asportatur gallus gallinaceus .« Simili quoque modo de abiectione Synagoge sub persona Ieconie regis scriptum est: »Si fuerit Ieconias rex Iuda sicut annulus aureus in manu mea, dicit Dominus, inde euellam eum et proiiciam  .« Quasi enim Sponsa expulsa est de statione sua, quando Synagoga ab illa pristini sui status gloria ob meritum sue iniquitatis est deiecta, et quasi gallus gallinaceus eadem Synagoga asportata est, quando propter infructuositatem et imperfectionem suam ab exteriori intellectu et Iudaica superstitione remota est. Gallum quippe gallinaceum nouimus esse animal castratum et infructuosum, cui bene antiqua lex comparatur, que sicut dicit beatus Paulus, nichil ad perfectum adduxit, unde merito sequitur in Isaia propheta de eodem Sobna: »Quid tu hic, aut quasi quis hic? .« Sine dubio enim, quid tu agis hic, illi dicere solemus cuius opus minime approbamus. Et quasi quis, non reuera ut aliquis perfectus locum aliquem obtinet,  sed tamen opus dignum meritis sui officii uel loci non exercet. Possumus sane illam electionem lapidum, de qua superius prefati sumus referre ad reges et prophetas quos a Deo in Synagoga electos esse non dubitamus. Quod autem dicit propheta Isaias, quia Dominus illam uineam electam plantauit; manifeste datur intelligi quoniam quidem reges et prophete totaque gens Isrelitica de stirpe Abraham, 310 qui electus est a Deo originem duxit. Enimuero multum ista plantatio degenerauit ab illa gloriosa et paterna uita, de cuius radice uidebatur propaginem ducere. Quam utique degenerationem Dominus in Euangelio, benignissima improperatione Iudeis exprobrabat, dicens: »Si semen Abrahe  estis, opera Abrahe facite, et utquid uultis me interficere? hoc Abraham non fecit .« Admodum namque Iudei degenerauerant ab illa gloria sanguinis Abrahe patriarche patris sui. Abraham enim Deum dilexit, honorauit et adorauit; gens uero Isrelitica Deum odio habuit, dehonestauit, et in cruce crudelissima damnauit. Turris autem que in medio uinee per prophetam a Domino edificata fuisse dicitur, significat templum antiquis temporibus, pro dignitate sui famosissimum, quod nullus ignorat in medio gentis Iudaice, precepto Dei esse constructum. Torcular uero quod in supra memorata uinea exstitit, altare nobis insinuat quod gens Isrelitica in medio sui in magna ueneratione habebat. Quod nimirum altare bene comparatur torculari,  quia sicut in torculari multe uue expresse in uini liquorem rediguntur, sic diuerse multeque uictime que in altari posite cremabantur, ad unum sacrificium, per significationem, id est ad Christum referebantur. Quod autem dicit propheta, quia exspectauit Dominus uineam suam, ut faceret uuas, et fecit labruscas; manifestis indiciis denuntiat, quoniam quidem ista sententia ad Iudeos maxime pertineat. Nonne ipsi Iudei pro uuis labruscas attulerunt, quando Creatorem suum ante faciem Pilati negauerunt?  Quod utique beatus Petrus eis improperat, dicens: »uos autem uirum homicidam donare uobis petiistis, auctorem uero  uite morti tradidistis, quem Deus suscitauit a mortuis .« Nonne Iudei sceleratissimi labruscas Domino fecerunt pro uuis, quando dixerunt Pilato: »Crucifige eum;« Et: »Si hunc dimittis, non es amicus Cesaris .« Propterea illud quod Isaias dicit in subseqnentibus: »Nunc, uiri Iuda et habitatores Ierusalem, iudicate inter me et uineam meam ,« pertinere ad generalem resurrectionem nullus ignorat, in qua sancti apostoli istam uineam iudicabunt et condemnabunt. Hoc denique Dominus in Euangelio ipsis Iudeis sibi detrahentibus, testatur cum dicit: »Si ego, ut dicitis, in principe demoniorum eiicio demones, filii uestri in quo eiiciunt? « Ideo ipsi uestri iudices erunt. Quod etiam iste Isaias propheta declarat,  cum de aduentu Domini et sanctorum apostolorum ad diem iudicii prophetauit, dicens: »Dominus ad iudicium cum senioribus populi sui ueniet .« Salomon quoque Christum, et sanctam Ecclesiam, et sanctos apostolos, et diem iudicii breui sermone curauit comprehendere cum dicit: »Nobilis in portis uir sancte Ecclesie, cum sederit cum senatoribus populi sui .« Apostoli itaque qui in Euangelio duodecim iudices, et filii Iudeorum secundum carnem appellantur, ipsi nimirum in Isaia uiri Iuda et habitatores Ierusalem senesque populi uocantur, et a Salomone senatores populi nominantur. Isti sunt nimirum duo filii olei splendoris quos Zacarias propheta  in spiritu  prophetie dicit assistere Dominatori uniuerse terre. Quod ideo per binarium numerum descripsit, quia eos prophetico spiritu diuinitatem et humanitatem Christi predicare preuidit. Porro illud quod idem propheta dicit: »Isti sunt qui assistunt Dominatori uniuerse terre,« non solum de apostolis, uerum etiam de omnibus sanctis dictum esse intelligamus. Unde Domiuus ipse in Euangelio suo ait: »Pater uolo ut ubi ego sum, illic sit et minister meus .« Quod etiam beatus Augustinus doctor egregius  , et catholice fidei defensor fidelissimus testatur cum dicit: »Sciamus pro certo, quia post ascensionem Domini ad celos, omnes sanctorum anime cum Christo sunt, et exeuntes de corpore ad Christum uadunt, sicut scriptum est: Iustorum anime  in manu Dei sunt , exspectantes resurrectionem corporis sui, ut integra et perpetua beatitudine cum Christo pariter perfruantur. Similiter quoque et peccatorum anime in inferno sunt posite, sub timore exspectantes resurrectionem sui corporis, ut cum diabolo conuertantur ad penam eternam.



RECAPITULATIO A SUPERIORIBUS SECUNDUM MORALITATEM.

Quamuis graue sit admodum, atque periculosum, ut homo imperitus et male morigeratus disputet de bonis moribus hominum, tamen nequaquam sopitis sensibus negligere debemus, quod semper et sine interuallo benedicere et laudare Deum iubemur, sicut  Psalmista ait: »Benedicam Dominum in omni tempore, semper laus eius in ore meo .« Enim uero si tandiu uolumus exspectare loqui de bono, donec simus boni; uel si tandiu de perfectione tacemus donec perfecti simus. Et si rursum usque adeo silemus a laudibus Dei, quoadusque laudare Deum digni fuerimus, patet profecto quia nusquam Deum laudabimus, quoniam sicut necesse est, nullatenus in hac uita unquam boni et perfecti atque laudibus Dei erimus digni. Non ergo deficiat nobis bona uoluntas, licet desit efficax potestas, sicque tandem poterimus 311 Deo ampliante adipisci, ut simus boni et perfecti, laudibusque Dei idonei. Sed iam nunc discutiamus sententiam istam sub morali interpretatione scilicet: »Oleum effusum nomen tuum, ideo adolescentule  dilexerunt te .« Beatus ille homo licet mortalis sit, cuius nomen ob meritum bone uite tantam prerogatiuam iam obtinuit, ut illi ueraciter dici possit: »Oleum effusum nomen tuum,« ideo adolescentule dilexerunt te. Sane talis homo ualde querendus est, dumque inuentus fuerit, non mediocriter diligendus est. Qui enim in seculo bene et religiose uiuit, et de substantia sua pro Deo largas facit eleemosynas, et ea que sibi non uult fieri, alteri non facit, et qui in omnibus operibus suis querit ut Deus laudetur, et qui talem se exhibet ut ab omnibus hominibus pro sanctitate sua ueneretur, isti nimirum dici potest: »Oleum effusum nomen tuum,« ideo adolescentule dilexerunt te, id est fideles anime. Simili modo qui ad conuersionem uadit  et in claustro bene, et sancte, et religiose conuersatur, et qui bona fama irreprehensibilis uite, alios animat et attrahit, ut ad Dominum conuertantur, et insuper qui columbina pace et fraterna dilectione animis fratrum suorum amabilem se reddit, adeo, ut ab omnibus pura mentis intentione diligatur, huic sine dubio dici debet: »Oleum effusum nomen tuum, ideo adolescentule,« id est fratrum anime, »dilexerunt te.« Preterea hoc quod in prima recapitulatione superius posuimus, quia precepit Dominus Moysi, ut diceret filiis Isrel ut afferrent oleum de arboribus oliuarum, si nos sumus ueri Isrelite, in quibus dolus non est, et nobis similiter precipit noster spiritualis Moyses , uidelicet Dominus iehsu Christus, ut nos afferamus ei oleum de arboribus oliuarum, id est ut nos sequamur et imitemur exempla, et actiones sanctorum Patrum, qui per opera misericordie Deo dignoscuntur priscis temporibus placuisse; uerumtamen quia obscuritas in diuina pagina non est bona, imo ualde minus capacibus est noxia, dignum arbitror de arboribus oliuarum et de oleo aliquantulum disserere latius, quatenus clariori sensu respondeat quod dicere uolumus. Arbores ergo oliuarum sancti Patres nostri sunt, de quibus dicit beatus Paulus: Isti sunt uiri misericordie, quorum iustitie obliuionem ante Deum non acceperunt. Iste siquidem sunt arbores oliuarum de quibus in Euangelio Dominus dicit: »Non potest arbor bona fructus malos  facere .« Oleum harum arborum est omne opus bonum, pium, modestum, castum, religiosum, et sanctum. Quod autem per oleum, opus bonum intelligi debeat, Euangelium secundum Mattheum manifestissime declarat: »Simile est inquit, regnum celorum decem uirginibus, et cetera que ibi sequuntur .« Cui sententie Salomon concordare satis uidetur, qui inter cetera uerba sua sic loquitur: »Omni tempore uestimenta tua sint candida, et oleum de capite tuo non deficiat .« uestimenta igitur nostra, corporis nostri sunt membra, cuibus nostra anima induitur, dum in hoc corpusculo secundum Dei dispositionem demoratur. Que utique membra semper debent candida esse, quia non debent alicui peccato  subiacere. Sic enim dicit Isaias propheta: »uestimentum, inquit, mistum sanguine erit in combustionem ignis .« Denique et Apostolus dicit: »Non regnet peccatum in uestro mortali corpore, ut obediatis eius concupiscentiis .« Et iterum: »Sicut, inquit, exhibuistis membra uestra seruire immunditie ad iniquitatem, ita nunc exhibere membra uestra seruire iustitie in sanctificationem .« Oleum autem nunquam deficit de capite nostro, quando mens nostra semper pio opere abundat, et bono desiderio. Et amplius, si fieri posset, uult assidue facere, quam unquam ualeat ad perfectum perducere, unde Psalmista dicit: »Concupiuit anima mea desiderare iustificationes tuas in omni tempore .« Oleum ergo  de arboribus oliuarum Deo offerimus, cum per opera pietatis et iustitie ipsi placere studemus, per que quondam patres nostros placuisse non dubitamus. Preterea hoc quod oleum illud quod Deo offerebatur purissimum exstitit, non sine causa hoc ita Moyses expressit, quod usque ad nostram notitiam peruenire presciuit. Potera namque idem propheta purum uel purius oleum dicere, sed maluit purissimum ponere, ut uidelicet nobis tacite insinuaret, qualiter opus nostrum examinare deberemus, quo ipsi Deo, qui est summa puritas, placere intendimus. Oleum enim tunc est purum quando in exteriori exhibitione, peccato caret opus nostrum. Tunc uero purius efficitur, cum nec in locutione nostra  peccatum aliquod repetitur. Si autem mens nostra quando ad bonum opus peragendum se accingit, uanam gloriam intus deuitare ualet profecto oleum est purissimum quod Deo in sacrificio sui cordis offeret. Sane quod idem oleum refertur fuisse pilo tusum, minime sub negligentia arbitror esse pretereundum. Tunsio enim pili, significat tribulationes et pressuras huius mundi. Quid ergo per oleum pilo diuerberatum nobis insinuat, nisi quia illorum patrum actiones et exempla debemus imitari, quos per multas tribulationes iuxta Apostolum  scimus introisse in regnum Dei? Quod autem precipitur ut ardeat semper lucerna coram Deo in tabernaculo testimonii , hoc significat nimirum, quia intentio 312 cordis nostri nunquam  debet remoueri a consideratione et contemplatione maiestatis Dei, sicut illius cor a Deo nunquam recedebat, qui dicebat: »Meditatio cordis mei in conspectu tuo semper .« Lucerna quippe corporis tui, ut ait Dominus in Euangelio , est oculus tuus. Quem utique oculum sancti Patres nostri interpretati sunt animi intentionem, uel sincerum mentis affectum. Tabernaculum uero testimonii, corpus nostrum non immerito potest intelligi, unde beatus Petrus dicit: »Scio, fratres, quod uelox sit depositio tabernaculi mei, secundum quod Dominus iehsu Christus dignatus est reuelare mihi .« In hoc ergo tabernaculo, id est in corpore nostro, debet semper ardere lucerna coram Domino, quia simplex et pura  mentis intentio assidue debet dominari corpori nostro, et nunquam debemus pati aliquid dominari nostre menti, quod sciamus displicere in conspectu iudicis nostri. uel lucerna relucet assidue in tabernaculo nostro, cum feruor caritatis nunquam tepescit in corde nostro. Sic quippe ista lucerna caritatis in corde Pauli renitebat fulgore mire claritatis, ita ut idem Paulus diceret: »Charitas Dei diffusa est in cordibus nostris per inhabitantem Spiritum, qui datus est nobis .« uel lucerna sine defectu claritatis fulget in tabernaculo testimonii, cum cor nostrum per infusionem Spiritus sancti assidue cogitat, que sunt Dei. Sicut ergo capitulum in libro Exodi secundum moralitatem  discussimus: sic decens est, ut illam sententiam de Isaia assumptam moraliter disseramus. »uinea, inquit, facta est dilecto meo in cornu filio olei.« O quam beata est illa anima, que ueraciter et pie operando efficitur Dei uinea! Sed iam nunc consideremus quid sit uinea, et unde constet uinea, et eius terrenam operationem transferamus in moralem et spiritualem edificationem. uinea siquidem ex uitibus constare uidetur, et uitis dicitur, eo quod ui se teneat in loco ubi plantatur. Quicunque ergo uitis seu uinea esse desiderat, necesse est, ut propositum sanctitatis et religionis quod pro Deo arripuit, nullatenus dimittat, prosperitatibus non dissoluatur, aduersitatibus non frangatur, sciens quia regnum celorum uim patitur et uiolenti rapiunt illud  . Sed et hoc quod uitis contra consuetudinem aliarum arborum, humorem, quem de terra trahit per medullam ad fastigia suorum ramorum transmittit, nequaquam sine admiratione ingentis sacramenti considerandum est. Cetere enim arbores humorem inter corticem et robur sui ligni a terra suscipiunt, et eumdem humorem ramusculis ex se procedentibus, ut fructificare queant, infundunt. Quid ergo significat hoc quod uitis in medulla, id est, in interiori parte sui humorem concipit, quem postea per ramos exteriores ubertim diffundit? Nimirum uniuscuiusque fidelis uiri perfectam animam, cuius corpus etsi coram hominibus apparet publico, tamen in presentia Dei manet in occulto, quia magis placere Deo studet interius, quam hominibus  uel seculo exterius, unde ait Psalmista: »Omnis gloria eius filie regis ab intus .« Hinc etiam Paulus dicit: »Gloria nostra hec est testimonium conscientie nostre .« Potest adhuc huiusmodi sacramentum in uite considerari, que contra morem aliarum arborum, succum traiicit in medulla interiori, quo paulatim postmodum rigat ramos exteriores naturali ortu ex se prodeuntes. Sancti namque uiri, carismata Spiritus sancti, que occulta Dei largitione in arcano suscipiunt cordis sui, religiosis hominibus per boni operis exhibitionem et celestis uerbi predicationem infundunt, et more bone uitis quod in eis inuisibiliter agitur, exterius uisibiliter demonstratur. Est preterea aliud, quod de uite rationabili auctoritate ualet  dici, quodque a prudenti solertia illustrium clericorum in diuinis eloquiis reperiri potest. Est enim hec arbor, scilicet uitis humilis in sua statura, et quandiu uiuit foliis adornata, floribus odorifera, gemmatis fructibus omnium oculis grata. Si uero abscissa fuerit quanto prius exstitit carior, pretiosior, acceptior atque amabilior, tanto postea exstat uilior, degenerior atque inutilior. Quod utique Dominus per prophetam Ezechielem manifestat, cum dicit: »Fili hominis, quid fiet de ligno uitis, quod pretiosum est pre ceteris lignis siluarum? « Nunquid si abscisum fuerit fiet de eo quidquam operis? Nunquid fabricatur de eo paxillus ut dependeat in eo quodcunque uas? Ad nichil uero utile est, nisi  ut in ignem mittatur. Et quid ista significarent manifestius aperitur, cum de Filiis Isrel in subsequentibus sermo habitus inuenitur. Ipsi uero filii Isrel quandiu mandatis Dei obsecuti sunt, et a cultura eius non recesserunt, quasi bona uitis flore et fructu in decore suo perstiterunt. Postquam autem eius preceptis contradicere ceperunt, et insuper ei qui auctor est uite, crucis supplicium intulerunt, quasi uitis inutilis et amputata igni eterno deputati sunt. Similiter quoque et Christiani qui sacramentis ecclesiasticis imbuti sunt, qui fide et opere, ab Ecclesie doctoribus instructi sunt, quandiu infra gremium eiusdem Ecclesie fidem suam operibus bonis exercent, tandiu uelut uitis fructifera in uinea Dei uirore fidei uigent. Si uero,  quod absit! ad aliquam heresim labantur, relicta gratia cui iampridem traditi erant, prauis dogmatibus spontanei inficiantur, nonne isti merito 313 sue iniquitatis se tradunt ultricibus flammis uelut uitis amputata et inutilis? Quibus procul dubio elegantissime illud congruit, quod Moyses propheta in suo cantico dicit: »De uinea Sodomorum uinea eorum, usque ad illum locum, ubi ex persona Dei ait: Mea est ultio, et ego retribuam eis, subauditur, in die iudicii quod merentur .« Sed quid dicam de conuersis et religiosis uiris, qui sicut Dominus in Euangelio declarat , ad tempus credunt, et in tempore tentationis recedunt? Nonnullos enim magne religionis et satis ardui propositi noui uiros,  quos utinam non nouissem, qui, quandiu licet eis in claustris suam propriam uoluntatem exercere, uel per claustri officinas, seu et per uniuersum mundum, et per parentes uagari et discurrere, tandiu sub specie qualiscunque religionis infra monasterii septa, nomine tenus retinentur, quamuis, ut superius dixi, uniuersum per orbem perdita mente, et animo uolatili euagantur. Quibus nimirum bene conuenit illud quod Dominus per prophetam dicit: »Factus est Ephraim quasi columba seducta non habens cor; alieni comederunt robur eius, et ipse nesciuit .« Alieni namque sunt demones: et uitia repugnantia, cogitationesque male, et concupiscentie carnales, que nos a Deo alienant, si in nobis per nostram ignauiam principatum obtineant.  De his siquidem alienis Dauid conqueritur, dicens: »Quoniam quidem alieni insurrexerunt aduersum me, et fortes quesierunt animam meam .« Salomon quoque ait: »Ne des alienis honorem tuum .« Et quasi nos quereremus a Salomone qui essent isti alieni, illico subiunxit: »et annos tuos crudeli ,« scilicet, diabolo, de quo Dominus testatur: »Quia ipse homicida erat ab initio .« Qui enim supradictis alienis, id est demonibus et uitiis concupiscentiisque male deditus fuerit, dum uiuit in stadio huius presentis uite, ipse post hanc uitam procul dubio tradetur in potestatem Satane, id est huius crudelis. Iste namque est ille crudelis qui in Isaia  scribitur homines persequi crudeliter.

 Hi igitur religiosi, si tamen dicendi sunt religiosi qui ita se habent sicut modo depinximus, uel etiam, quod pudet dicere, adhuc peius, si aliquando a magistris suis pro salute sua corriguntur, aut si ut in claustro suo sedeant, et ordinem suum teneant, constringuntur, protinus abiecto timore Dei et relicto proposito religionis et ordinis sui, sub obtentu arctioris religionis de claustro suo inordinate prosilientes, diuersas partes orbis terrarum girouagi peragrantur, uel, proh dolor! quod infamius est, ad seculum reuertuntur. Quibus nimirum decenter illud conuenit, quod beatus Petrus apostolus in sua epistola ait: »Canis reuersus ad uomitum suum, et sus lota in uolutabro luti .« Et:  »Melius illis esset uiam ueritatis non cognouisse, quam post cognitionem eius, retrorsum abire .« Isti ergo conuersi quandiu in sancto proposito manserunt, tandiu quasi uitis Sorech, id est electa, in uinea Dei, in caritate radicati et fundati, exstiterunt. Nunc autem retrorsum sunt alienati, in sensum reprobum conuersi, et iuxta prophetam Ezechiel, inutiles et degeneres penitus effecti ad nichil aliud ulterius ualent, nisi ut in ignem proiiciantur et ardeant. Longius ab ordine itaque nostre narrationis digressi sumus, dum de natura uitis et uinee disputauimus, uerumtamen iam idoneum est tempus ut reuertamur ad id quod ceperamus. »uinea, inquit, Isaias , facta est carissima dilecto meo in cornu filio olei.«  Dilectus itaque est, ad quem sponsa in Canticis canticorum legatos suos mittit, dicens: »Nuntiate dilecto meo, quia amore eius langueo .« O quam felix, et quam beata est anima que languet amore Dei! In ea sine dubio funditus iam interiit amor deceptoris huius mundi. et ad nichilum redacta est fallax gloria fluentis seculi. Huic siquidem dilecto sponso suo adhuc loquitur eadem sponsa sua carissima in delicis in eodem libello. »ueni, Dilecte mi, egrediamur in agrum, uideamus si floruit uinea, si flores fructus claritatis et bone operationis parturiunt .« Sed certe, inquit, facta est uinea ista carissima, id est anima nostra huic dilecto filio olei scilicet omnipotentis Dei, in cornu uidelicet. Omnibus liquet uel qui saltem raro sensu  et intelligentia illustrantur, quia omne cornu carnem excedit de qua egreditur; et ideo non immerito per cornu omnis uirtus spiritualis accipitur. Unde et Moyses propheta, ob excellentiam meritorum, et singularem prerogatiuam spiritualium uirtutum quibus totus effloruit, solus inter mortales ex consortio collocutionis Dei cornutus apparuit; sicut scriptum est: Cum descendisset Moyses de monte Sinai, ignorabat quod cornuta esset , id est gloriosa et admirabilis facies eius, ex familiaritate colloquii Dei. Sed et Dominus quidem iehsu, qui ante Moysen imo antequam mundus fieret, Deus exstitit, post Moysen uero nouissimis temporibus homo mortalis huic mundo per Incarnationis mysterium apparuit, ab Habacuch propheta  cornua in manibus habere perhibetur, in quibus nimirum maxima eius fortitudo fuisse dignoscitur. Sic quippe in Cantico eiusdem prophete scriptum est: »Cornua in manibus eius ,« scilicet Christi, et in sequentibus: »Ibi, inquit, abscondita est fortitudo eius, ibi corruet mors in conspectu eius .« Preterea si nos uellemus modo ad medium ducere, quidquid de istis spiritualibus cornibus diuina eloquia solent eloqui, facilius 314 nos dies desereret quam copia dicendi. Sed neque ex toto silebimus. »Exaltabuntur, inquit Psalmista, cornua iusti .« Quis est tam hebes et tam stolidus, qui dicere audeat quod iustus cornua habeat? Sed uirtutes iusti cornua eius sunt, quibus  ipse pugnat contra diabolum, et quibus sublimatur et exaltatur ante Deum. Dicat ergo Isaias quod uinea facta est carissima dilecto filio olei, id est anima nostra propter uirtutes quas habet, diligitur et in magno honore habetur ab Unigenito Filio Dei, et hoc est quod per prophetam dicitur: »Si pretiosum a uili separaueris, quasi os meum eris .« Pretiosum a uili quippe separare, est uirtutes a uitiis discernere. Quis est autem filius olei? quia persepe iam dictum est toties idem repetere ualde tediosum est. Quod uero dicit Propheta, quia Dominus uineam sepiuit, de nostra utique anima, que est spiritualis uinea Dei, istam sepitionem intelligere nos conuenit. O quam gloriosa et quam uirtutibus preclara est anima illa, de qua tanta  est cura Deo, ut pia diligentia sepiatur ab ipso! Sic enim ipse Dominus dicit per prophetam: »Ego sepiam uias tuas, et ibis post amatores tuos, et non apprehendes eos, et tunc dices: Reuertar ad uirum meum pristinum, quia melius mihi erat quam modo sit .« Preterea huic rei paulisper immorantes considerare libet, qualiter hi qui hortos concludunt, sepes faciant. Hortus enim conclusus moraliter appellatur a Deo beatissima anima. Notum siquidem est omnibus, quia sepes ex palis et uirgis fiunt, ita duntaxat ut pali inferius defixi terre inhereant, ex una parte, ex alia uero parte erectis capitibus sursum in celo respiciant. Postea autem uirge ex transuerso interseruntur, talique modo sepis muniens hortum Dei perficitur. uerumtamen  quod rectius possumus appellare palos huius spiritualis sepis nisi sanctos Dei, qui quamuis adhuc morentur in terra pro infirmitate carnis, assidue tamen cum Christo sunt in celo, et ei herent spiritalibus desideriis? unde unus ex huiusmodi spiritalibus palis in terra degens aiebat: »Nostra autem conuersatio est in celis .« Et quid uirge, nisi exempla et opera bona, et catholica dogmata eorum sunt? Istis ergo palis et huiusmodi uirgis sepit Deus uineam suam, quia exemplis et doctrinis sanctorum suorum quotidie excolit, docet, instruit, et monet animas fidelium suorum. Hinc est quod Dauid dixit: »Immittet Angelum Dominus in circuitu timentium se et custodiet eos .« Alius quoque propheta nichilominus ex  persona Dei testatur, dicens: »Qui tangit uos, tangit pupillam oculi mei ,« liquido constat quod inter omnia membra que homo habet, pupilla oculi tenerior et delicatior apparet. Si ergo tante auctoritatis sumus, ut pupille oculi Dei equiparemur, non debemus eius esse beneficii ingrati, sed necesse est sic nos uiuere, quatenus ab ipso mereamur sicut bona uinea custodiri et sepiri. Illud quoque quod Isaias propheta tantopere exprimit, ut asserat quod Deus ex uinea sua lapides elegerit. De nostra anima dictum non dubitemus, si tamen ut superius iam probauimus, uinea Dei spiritualiter uiuendo fuerimus. Lapides enim qui in uinea Dei sunt, uitia et concupiscentie etiam immunda desideria intelligi possunt, que sicut  lapides uineam, ita hec omnia faciunt sterilem animam nostram. Sed nunc orandus est Deus, ut ipse dignetur lapides ex ista uinea eligere et proiicere, id est ab anima nostra omnia uitia que ei displicent exstirpare; quatenus anima nostra ueluti bonus palmes in ipso qui est uera uitis manens cum apostolis audiat: »Sine me nichil potestis facere, et sicut palmes non ualet fructificare, nisi manserit in uite, sic nec uos nisi in me manseritis .« Quod autem in sequentibus sue narrationis dicit Isaias, quia »plantauit Deus uineam suam electam,« ad nostrum corpus hec sciamus pertinere moraliter et ad nostram animam. »Ad imaginem quippe Dei factus est homo, et ad similitudinem  ipsius .« Satis nimirum ista plantatio electa exstitit, que ad similitudinem et imaginem Dei creata fuit. Preterea in libro Sapientie scriptum reperitur: »Deus fecit hominem simplicem et rectum, sed ipse immiscuit se infinitis questionibus . Post hec, inquit Isaias, edificauit Deus turrim in medio uinee sue.« Si igitur anima nostra uinea Dei desiderat esse, oportet illam sine dubio turrim a Deo edificatam in medio sui habere. Turris namque quando construitur in quadrangulari forma ab imo sursum erigitur. Aedifica ergo, Domine Deus, in uinea mea turrim quadrangularem, id est funda et radicari fac in anima nostra quatuor istas uirtutes, scilicet prudentiam, fortitudinem, iustitiam, temperantiam,  et in nostro corpore nichilominus abstinentiam, sobrietatem, castitatem, ueram penitentiam. Relique autem uirtutes sint huius spiritualis edificii lapides. Cementum uero quod lapides ligat et complectitur, ipsa sit caritas sine qua nullum opus bonum esse dicitur, et in qua omne opus bonum solidatur et fundatur; sic enim dicit Paulus: »In caritate radicati et fundati estote .« »Torcular, inquit Isaias, exstruxit Dominus in uinea sua.« Notum est omnibus opus quod in torculari agitur. In torculari quippe uue exprimuntur et expresse liquefiunt, ut in uinum dulcissimum conuertantur. Quamuis ergo Dominus de passione sua dicat per prophetam: »Torcular calcaui solus, et de gentibus non est uir mecum ,« tamen adhuc est aliud torcular spirituale, 315 quod utinam Dominus iehsu dignetur in uinea nostri corporis exstruere. Sancta namque compunctio, et beatarum lacrymarum pro Christi amore effusio, non incongrue torcular anime appellari debet. Hoc torcular spirituale, exstructum in se habebat, illa carissima sponsa in deliciis que in Canticis canticorum suspirans de Sponso suo dicebat: »Anima mea liquefacta est, ut Dilectus meus mihi locutus est .« Ostenditur ergo in hac sententia inestimabilis atque incomparabilis affectus Sponse erga sponsum suum, que in tantum sincero amore diligebat illum, ut etiam tota liquefieret ad illius uerbum. uerumtamen multo ampliori affectu, et  altiori caritate eamdem sponsam suam idem sponsus diligit, qui pro amore illius non solum paulominus ab angelis minoratus de celo descendit, sed etiam usque ad ignominiose mortis supplicium peruenit. Quod equidem Ieremias propheta in suis lamentationibus protestatur, dicens: »Torcular calcauit Dominus uirgini filie Iude .« Ipsa nempe beatissima anima, que in Canticis canticorum dicitur Sponsa, in Ieremia appellatur uirgo filia Iuda. uirgo autem nuncupatur nupta Deo anima propter fidei integritatem, et corporis quo induitur castitatem. Filia uero Iuda ob humilem peccatorum confessionem et gloriosam in laudibus Dei perseuerantiam. Iuda quippe confessio interpretatur, quod ad delictorum confessionem et ad laudem Dei  refertur. Licet adhuc multa supersint que de torculari dici ualeant, tamen ista sufficere posse arbitror modernis auditoribus qui libenter audientes breuitati student, et ne uolumen longius protensum mentes aggrauet tediosorum audientium. Sane nunquid adeo uereri debemus ne offendamus pigros et tediosos, ut pretermittamus agere id quod potest adiuuare et instruere, et edificare strenuos uiros, et meditatione legis Dei exercitatos? nullo modo. uideamus ergo quid est quod sequitur in Isaia propheta. Et exspectauit, inquit Isaias, uineam suam Dominus ut faceret uuas, et ecce, proh dolor! fecit labruscas. Que nimirum sententia potius est timenda quam exponenda. »Ecce enim, ait Iacobus apostolus, agricola exspectat pretiosum fructum  terre patienter ferens, donec accipiat temporaneum et serotinum. Patientes et uos estote, et confirmate corda uestra in seruitio Dei quoadusque ipse Dominus ueniat .« Preterea ne prorsus indiscussum relinquamus quod superius dictum est, quia exspectauit Dominus uineam suam ut faceret uuas, et fecit labruscas, dicendum paucis uerbis quoniam quidem ue illis qui a Creatore suo in tota uita sua exspectantur ut fructificent, tandemque finito stadio uite presentis infructuosi apparent. Generaliter quippe omnes Christiani qui fidem susceperunt, et operibus fidei imbuti sunt, si male uiuunt, si extremum diem sine fidei operatione claudunt, procul dubio pro uuis, labruscas afferunt. Sed  et tu quicunque conuersus diceris, licet infra ambitum monasterii uel claustri esse ad tempus uidearis, si antequam extremus dies tibi adueniat a  sancta conuersione, et a seruitio Dei recedis, sine dubio  plus quam proh dolor! labruscas Domino Deo tuo facis pro uuis. uerumtamen illi beati et felices sunt, qui uersa uice pro labruscis Deo se exspectanti ad salutem pretiosas uuas afferunt. Isti sunt nimirum qui aliquando huic fallaci seculo nimio amore inheserunt, sed postea se sentientes errasse, toto cordis affectu ad religionem sanctam conuersi sunt, et spreta seculi uanitate totis uiribus seruitio Dei se mancipauerunt. De quibus Zacarias propheta mihi uidetur dicere: »Isti sunt filii olei splendoris qui assistunt Dominatori uniuerse terre . Quia uero persepe iam superius prefati sumus quod oleum significet misericordiam, et misericordia designet illum, de quo  dicit Psalmista: Deus meus misericordia mea ,« hoc iterum replicare deuitamus, ne fastidium auditoribus pariamus. Sed hoc constat pro certo quoniam quidem si Deus oleum dicitur, hi qui sunt filii olei, eque possunt dici et filii Dei. Cui siquidem sententie consona uoce concordat beatus Ioannes apostolus, dicens: »Fratres, filii Dei sumus, et nondum apparet quid erimus. Scimus quoniam cum apparuerit similes ei erimus, quia uidebimus eum sicuti est .« Consideremus ergo quis sit ille qui loquitur. Conuersus nempe erat, apostolus et Euangelista erat, mundo abrenuntiauerat, ideoque; audacter aiebat: »Filii Dei sumus.« Manifestum est igitur, quia qui perfectius  renuntiat seculo, et familiarius more apostolorum adheret Deo, filius Dei est, et dici ueraciter potest.


 Explicit tertius Tomus.



INCIPIT QUARTUS TOMUS Super hoc quod dicitur: Trahe me post te, curremus in odorem unguentorum tuorum.

 Ad quartum tomum exponendum huius libri accedentes, ipsum qui quarto die faciendo luminaria celi mundum illuminauit pura mente et summa intentione 316 inuocare nos conuenit, quatenus uelamen littere ueteris Testamenti dignetur nobis inferre, ut secundum uoluntatem eius sensum spiritualem in litteris peplo obscuriori coopertis, ualeamus reperire. Et enim uelamen magnum super istam sententiam positum, scilicet: »Trahe me post te. Sicut in octonario opere Dei in libro Genesis, et in octo sententiis Amos prophete, ubi dicitur: Super tribus sceleribus Damasci et super quatuor non conuertam ,« et octonaria uisione Zacarie prophete. uerumtamen istis sententiis paululum prelibatis, ad ea que superius prefati sumus stylum nostrum dirigamus, et cuius sit hec uox que dicit: Trahe me post te, uel cui loquatur spirituali indagine perquiramus. Sancte Ecclesie hanc uocem esse, que dicit: Trahe me post te, nullus sapiens dubitat: ipsum uero sponsum eius esse  Christum Filium Dei, cui ipsa loquitur, omnis auctoritas tam Noui quam ueteris Testamenti consona uoce predicat. Sed mirandum ualde est, qua ratione sancta Ecclesia a Filio Dei, id est a Sponso suo trahi se postulat, quandoquidem ista spiritalis attractio ad Patrem maxime ex auctoritate Filii eius pertineat. Sic enim idem Filius Dei de eodem carissimo Patre suo dicit in Euangelio: »Nemo uenit ad me, nisi Pater meus attraxerit eum .« Denique idem piissimus Pater de eadem preclara et preelecta Filii sui Sponsa, id est sancta Ecclesia, per Ieremiam prophetam ait: »In caritate perpetua dilexi te, ideo attraxi te miserans tui .« Fatendum est igitur, quia Deus Pater abundantia suauitatis sue, in inuisibili amore caritatis interne, ad hoc attraxit mentem Sponse Filii sui, ut ipsa eadem carissima Sponsa postularet attrahi ab eodem Sponso suo, uidelicet Filio Dei. Sed certe, o tu auditor, noli credere istam tractionem uiolentam, quam exoptat sibi fieri Sponsa a Sponso suo.  Non enim est uiolenta, sed est omnibus modis caritatiua et uoluntaria. Hinc est namque quod Psalmista spirituali desiderio inflammatus, ut laudes Dei digne pronuntiare ualeat, attrahit gratiam Spiritus sancti, sicut scriptum est: »Os meum aperui, et attraxi Spiritum ,« subauditur sanctum, et in quid attraxisset eum manifeste subiunxit, dicens: »quia mandata tua desiderabam .« Datur ergo nobis intelligi, quoniam quidem in desiderio mandatorum Dei attrahitur gratia Spiritus sancti. Est preterea alia ualde laudabilis et approbabilis tractio cum quemlibet in aliqua anxietate positum constat, cui compatiens et condolens amicus eius eamdem anxietatem cum illo condolendo supportat, quatenus illum ab eadem  anxietate liberare ualeat. Tali quoque modo fit, ut ille qui ope et compassione amici sui ab illa anxietate liberatur, amplius solito eumdem amicum suum diligere cogatur, et miro atque inestimabili caritatis affectu ad dilectionem trahitur illius. Hoc igitur piissimo modo sancta Ecclesia diuino caritatis amore succensa, ineffabilis pietatis compassione considerata, quam Christus de ea habuit, quando pro ea mortem subiit, dicit: Trahe me post te; ac si dicat: Sicut tu mortuus es pro me, sic da mihi ut ego ualeam mori pro te. uel certe trahe me post te, id est fac me ad tue maiestatis cognitionem peruenire, ut non iam per speculum et in enigmate, sed facie ad faciem  possim uidere quomodo tu es in Patre, et Pater in te, et quomodo  Spiritus sanctus procedit a te et a Patre. Curremus in odorem unguentorum tuorum, hec uox uidetur esse adolescentularum, id est fidelium animarum dicentium ad Sponsum. Mater nostra sancta Ecclesia de excellentia meritorum suorum in membris fortioribus, id est apostolis et martyribus confisa, te deprecatur, ut ad tue maiestatis notitiam peruenire mereatur, sed nos adolescentule, id est infirmiores et debiliores tamen fideles anime nondum pro te tantum laborauimus, ut ad lucem inaccessibilem in qua tu habitas suspirare audeamus, sed curremus in odorem unguentorum tuorum, hoc est in hoc seculo bene uiuendo sequemur exempla sanctorum tuorum, quatenus post mortem peruenire ualeamus ad consortium ipsorum. uel certe curremus in odorem  unguentorum tuorum, id est gradiemus uiam mandatorum tuorum, quatenus caritate tua dilatati recipere ualeamus infra armaliolum cordis nostri, carismata Spiritus sancti. Curramus ergo, fratres karissimi in odorem unguentorum Dei, ut dicatur de nobis: »Beati immaculati in uia qui ambulant in lege Domini .« Curramus, inquam, cum apostolo Paulo  sic ut comprehendamus cum ipso scilicet perpetuam uitam; ille enim bene currit, qui pie et iuste uiuendo, ultimum diem uite sue religioso fine concludit. Denique qui currit, locum in quo erat deserit, et ad locum in quo non erat tendit. Sic ergo nos deseramus gloriam huius mundi, fugiamus concupiscentias et uoluptates  huius seculi, emulemur cum Paulo  carismata meliora, que sunt unguenta redolentia, id est dona Spiritus sancti, quatenus de lacu miserie, et de luto fecis abstracti, peruenire ualeamus ad gaudia perpetua paradisi.



RECAPITULATIO A SUPERIORIBUS SECUNDUM ALLEGORICUM ET MYSTICUM SENSUM.

317 Ipso auxiliante qui ait: »Si exaltatus fuero a terra, omnia traham ad me ,« superius locuti sumus de illa sententia que est in Canticis canticorum, scilicet trahe me post te. Super est modo ut eodem opitulante de septenario uel octonario opere Dei, ad laudem ipsius eloquamur, et qua ratione octo etatibus huius seculi unumquodque opus congruat, in lucem proferamus, uerumtamen  prius necesse est, ut seculum octo per etates distinguamus sic demum singulis etatum distinctionibus unumquodque opus sigillatim rectius assignabimus. Prima igitur etas huius seculi exstitit ab Adam usque ad Ne. Secunda uero a Ne usque ad Abraham. Tertia autem ab Abraham usque ad Moysen. Quarta exstitit a Moyse usque ad Dauid. Quinta a Dauid usque ad aduentum Christi. In sexta etate uenit Dominus iehsu Christus, que etas durauit usque ad tempus illud quo persecutio in sancta Ecclesia cessauit. Septima etas ipsa est que nunc agitur usque ad diem iudicii. Octaua erit etas peracto iudicii die, que carebit fine. Sane illud admodum est mirabile, quia que legitur Deus fecisse in illis septem diebus, ea nimirum eleganti ordine et  sapientissima ratione congruunt istis septem uel octo etatibus prefatis. Igitur ad opus primi diei disserendum properemus, et freti sacrosancta aspiratione ipsius qui primum diem fecit, quid sacramenti ipsum opus in se contineat, salua sanctorum Patrum omnimoda expositione, mens nostra in lucem proferre non pertimescat. »In principio, inquit Moyses, fecit Deus celum et terram .« O Moyses Dei inquilinus. O secretorum diuinorum reserator arcanus! Quis tibi intimauit quod Deus in principio fecit celum et terram, nisi ipse idem qui hec omnia ad laudem et honorem, et gloriam nominis sui condidit? Sed in quo principio? In eo nimirum qui ait in Euangelio: »Ego principium qui loquor uobis .« In eo, inquam, de quo  Ioannes euangelista testatur: »In principio erat uerbum et omnia per ipsum facta sunt .« In eo, inquam, de quo Psalmista ad Patrem dicit: »Et tu in principio, Domine Deus Pater, hoc in tuo Filio terram fundasti et opera manuum tuarum sunt celi .« Considera, o benignissime auditor, et eloquiorum spiritualium placidissime amator, quoniam quidem due res duntaxat in opere primi diei resplendent: Creator scilicet qui creaturam condidit, et creatura que a Deo suo facta est, que modo illi seruit. Nihil ergo aliud in ipso opere prorsus reperire poteris si ipsum opus primi diei mille per annos scrutatus fueris. Creatura nempe a Deo Patre per Filium facta ibi declaratur,  Spiritus sanctus super aquas, ut eas nobis sanctificaret ad gratiam baptismi sui deferri similiter inibi predicatur. Et sicut sancta Trinitas in Patre et Filio et Spiritu sancto ostenditur per effectum operis, sic ipsum opus quod factum est quodammodo in se representat similitudinem sacrosancte et indiuidue Trinitatis. Omne enim quod a Deo creatum est, ex quo creatum exstitit esse habuit, quantitati subiacuit, qualitati illam subesse oportuit. Dilucidemus ergo quod diximus, ne forte simplicis auditoris sensum obscuritate obsessum relinquamus. Manifestum est quia quidquid est, aut per se, aut cum alio, aut per alium, aut nullo modo habet esse. Deus solus per se solummodo est, sed quod ab eo creatum est, ut per ipsum consistat qui  creauit, necesse est per se esse, et sine alio esse, unum dignoscitur esse, quod ad Deum proprie pertinet. Per alium esse et sine alio esse non posse, creature proprium comprobatur esse, que absque Creatore suo non ualet esse, etiam si aliquo modo uideatur esse. Quantitati uero subiacet quod creatum est, quia aut paruum, aut magnum, aut mediocre est. Qualitatis legibus necessario subest creatura, quoniam, aut est alba, aut nigra, aut medio colore colorata. Ecce paucis uerbis Deo inspirante noster stylus elucidat quam rationabiliter omnis creatura sancte indiuidue Trinitatis imaginem in se representat. Preterea si adhuc subtilius internis oculis ipsam superficiem huius sacre pagine  perscrutati fuerimus, omnes leges illarum septem artium, que secundum philosophiam liberales uocantur, reperiemus. Ut enim ad rhetoricam artem accedamus, iuxta locutionis modos qui flores dicuntur, prima oratio scilicet: »In principio creauit Deus celum et terram,« unimembris esse dignoscitur. Secundam uero orationem uidelicet »terra erat inanis et uacua, et tenebre erant super faciem abyssi et spiritus Dei ferebatur super aquas,« trimembrem esse clara uoce fatebuntur, qui in illius artis peritia uel prerogatiua gloriantur. Sane hoc nullatenus sub silentio preterire debemus, quod illa prima oratio que est unimembris, unum Deum nobis predicat; secunda autem que est trimembris, ipsum Deum uerum esse, qui ex una substantia et  ex tribus personis constat, nichilominus nobis confirmat atque denuntiat. Ad nostre fidei firmamentum confirmandum, que de Patre et Filio et Spiritu sancto procedit, que non solum in hoc libro, 318 uerum etiam in omnibus diuinis uoluminibus repetitur, ista dixisse sufficiat. Beatus Augustinus super celo et terra talem profert interpretationem: »Fecit, inquit, Deus in principio celum et terram,« id est angelicam uel celestem et terrenam creaturam. Nos quoque possumus saluo sensu ecclesiastice regule, celum et terram ad personam primi patris nostri Ade allegorice referre. Ipse enim antequam peccaret uelut celum exstitit, sed post peccatum a Deo audiuit: »Terra es et in terram ibis .« Et bene quidem Adam ante perpetrationem  peccati celum potest appellari, quia sine dubio, ut ait sanctus Augustinus, nisi illum miserabilem reatum incurrisset, ad celestem gloriam sine gustu mortis peruenisset. Potest adhuc Adam alio modo celum et terra nuncupari, quia ipse animam de celesti natura habuit, et corpus eius de terra originem duxit. Sic enim Scriptura dicit: »Fecit Deus hominem de limo terre, et inspirauit in faciem eius spiraculum uite .« Est preterea et alia rationabilis intelligentia, qua primus parens noster debeat uocari celum et terra. De eo namque Eua facta est; sicut scriptum est: »Immisit Deus soporem in Adam et unam de costis eius tulit, et edificauit costam illam in mulierem .« Si igitur per celum accipimus Adam, et per terram  accipimus Euam, noster intellectus directo tramite incedit per ecclesiasticam regulam. Dicamus aliter: Non immerito celum et terram in Adam possumus interpretari, quia de eius propagine sancta Ecclesia debebat egredi, que in electos, celum, et in reprobos quos continet, terra potest appellari. uel certe ideo Adam celum et terra non incongrue dici ualet, quia futurum erat ut ille de eius stirpe per lineas generationum originem duceret, qui celestia simul et terrena per sanguinem suum pacificando coniungeret; et damnum quod illa celestis curia in lapsu Sathelis sociorumque eius pertulerat, ex filiis eiusdem Ade, licet salutari fonte regeneratis, redintegraret. Quod autem dicitur quia terra inanis et uacua erat, sic intelligi oportet, quoniam quidem  Adam et Eua postquam diabolo magis quam Deo peccando consenserunt, statim inanes et uacui a gratia Spiritus sancti et reliquis uirtutibus, quibus antea refulgebant, remanserunt. Pari quoque sententia accipiendum est quod sequitur: »Tenebre erant super abyssum .« Abyssus, ut ait sanctus Augustinus, est quedam profunditas que fundo caret; que nimirum quanto est profundior, tanto remota ambiguitate est tenebrosior. Nonne satis tibi uidentur esse tenebrosi, qui putabant se posse latere a facie Dei? Sic nempe post transgressionem ipse ait pro se et pro sua coniuge. »Audiui, Domine, uocem tuam et abscondi me .« Tenebre ergo erant super faciem abyssi, quia obscuritas peccati, et defensionis audacia, et inuolucrum mendacii obsidebat  corda eorum, qui illum fallere uerbis nitebantur, cui Salomon ait: »Tu solus nosti corda filiorum hominum .« Illud uero quod Spiritus Dei super aquas ferebatur, sic nos oportet interpretari, ut intelligamus iam nunc ex eo tempore gratiam baptismi per uirtutem Spiritus sancti consecrari, quo baptismo progenies Ade ab hac transgressione debebat purificari. Sed et illud quod Deus dixit: »Fiat lux et facta est lux ,« satis decenter ipsi Ade aptari ualet. Ipse enim quasi lux pre ceteris creaturis, quibus prelatus erat, emicuit, ideoque participatione sapientissime lucis, que in eo latebat, omnibus rebus nomina imposuit. »Et uidit Deus lucem quod esset bona «  Placuisset Deo utique si Adam permansisset in eodem statu, in quo ab eo conditus fuerat. Sed quia ipse peccauit, magna diuisio fuit inter illum statum, quem ante lapsum habuit, et illum in quo post libamen peccati remansit, et hec est diuisio »lucis a tenebris. Appellauitque lucem diem, et tenebras noctem ,« quod est dicere: Ante transgressionem Adam iustus, id est lux et dies exstitit; post transgressionis reatum, nox et tenebre, id est peccator permansit. »Et factum est uespere et mane dies unus .« Si per mane animam Ade que celestis nature erat, et per corpus eius uesperam uolumus intelligere, potest talis solutio haberi huius sententie: »uespere et mane factum est dies unus,«  id est ex anima et corpore factus est homo unus. uel certe si per mane quod pertinet ad lucem, uolumus interpretari illud esse gloriosum, in quo Deus creauit Adam, et si per uesperam que tenebras respicit interpretamur infelicem reatum quem Adam incurrit, possumus dicere, quoniam quidem Adam, quem Deus iustum condidit, licet ipse peccatorem se fecerit, tamen idem ipse permansit, excepto quod peccati neuo non caruit. Nostra igitur intentio ad hoc tendit; quatenus eo suppeditante qui primum diem fecit, illud quod actum est in ipso primo die, referamus per allegoriam ad ea que gesta sunt in prima seculi etate.


 Explicit quartus tomus in Cantica canticorum.



INCIPIT QUINTUS TOMUS Super hoc quod dicitur: Introduxit me rex in cellaria sua, exsultabimus et letabimur in te memores uberum tuorum: super uinum recti diligunt te .

 319 Sicut sacra historia ueteris Testamenti cum legeretur mentibus audientium spirituali modulatione intimauit, Isaac sanctus patriarcha filius illius nobilissimi et egregii patriarche Abrahe olim aduesperascente iam die exierat ad meditandum in agrum : et factum dum deambularet meditans leuauit oculos suos, et uidit Rebeccam sponsam suam uenientem, et occurrit ei obuiam, et duxit eam in tabernaculo matris sue Sare, et in tantum dilexit illam, ut etiam dolorem qui ex morte eiusdem matris sue sibi acciderat, maxima ex parte temperaret. Quia enim Isaac interpretatur risus uel gaudium, non immerito per illum spiritualiter intelligimus Dominum nostrum Iesum Christum qui est gaudium et letitia, iubilatio et exsultatio, et iucunditas  indeficiens sanctorum suorum. Quod autem ipse Dominus iehsu filius sit Abrahe secundum carnem, testatur Mattheus euangelista cum dicit: »Liber generationis Iesu Christi filii Dauid, filii Abraham .« Illud uero quod sanctus Isaac aduesperascente iam die egressus fuerat ad meditandum in agrum, significat quod Dominus iehsu Christus appropinquante huius seculi fine, uenit in hunc mundum ad hoc, ut impleret sacrosancte sue incarnationis mysterium. Deambulatio quippe sancti Isaac in agrum insinuat nobis aduentum Domini nostri Iesu Christi in hunc mundum. Unde et Sponsa sua carissima eidem Domino Iesu dicit in Canticis canticorum: »ueni, dilecte mi, commoremur in siluis, egrediamur in agrum ,« licet beatus  Ambrosius ipsum agrum interpretetur castellum. Preterea hoc quod Isaac in tabernaculum matris sue introduxit Rebeccam, et pro amore eius materne mortis temperauit dolorem, significat quod Dominus iehsu Christus spiritualibus nuptiis et epithalamicis Canticis sibi sociauit sanctam Ecclesiam. Quam nimirum adeo dilexit amore spirituali, ut etiam  Synagogam, scilicet matrem suam carnalem, traderet obliuioni. Denique ipsa Rebecca interpretatur patientia, quam Isaac in suum tabernaculum introduxit, quod utique mysteriis sancte Ecclesie eleganter alludit; quam Dominus noster iehsu Christus finito certamine huius seculi introducet ad celestis glorie mansiones eternas, cuius equidem Ecclesie fundatoribus, scilicet sanctis apostolis, ipse dicit: »In patientia uestra possidebitis animas uestras .« Hanc igitur beatissimam ac felicissimam introductionem in hoc libello considerans Christi Sponsa, et quasi iam facta sit que adhuc post diem iudicii est futura, gaudio inenarrabili et iubilatione incomprehensibili exsultans adolescentulas sic alloquitur, dicens: Introduxit me rex in cellaria sua  . Sane quis est iste rex a quo ista Sponsa se dicit introductam esse in cellaria? Ille nimirum de quo propheta Dauid ait: »Deus, iudicium tuum regi da et iustitiam tuam filio regis .« Quod utique idem rex summi regis filius in Euangelio manifestat clarius cum dicit: »Pater non iudicat quemquam, sed omne iudicium dedit Filio .« Que uero sunt ista cellaria, nisi illa tabernacula uel atria de quibus Dauid propheta cecinit: »Quam dilecta tabernacula tua, Domine uirtutum, concupiscit et desiderat anima mea in atria Domini?«  Hec siquidem tabernacula uel atria Dominus iehsu in Euangelio mansiones appellat, ubi ait: »In domo Patris mei mansiones multe sunt .« Sancta igitur Ecclesia,  Christi Sponsa, istas mansiones siue tabernacula uel atria spiritualiter considerans, et ad ea postposito seculi amore toto desiderio animi anhelans, quasi iam ea presentialiter possideat, que peracto die iudicii possessuram se esse non dubitat, dicit: Introduxit me rex in cellaria sua. uere, inquit sancta Ecclesia, introduxit me rex in cellaria sua, quia »quod  oculus non uidit, nec auris audiuit, nec in cor hominis ascendit ,« sicut mihi promiserat, fideliter donauit. Unde Isaias propheta ait: »Oculus non uidit, Deus, absque te que preparasti diligentibus te .« Huius igitur ineffabilis gaudii caritate, iubilationis incomprehensibilis affectu, contemplatione summe et inenarrabilis Trinitatis, adolescentule, id est fideles anime accense dicunt: Exsultabimus et letabimur in te. Tunc siquidem completo resurrectionis et iudicii generalis sacramento, quando fidelibus suis dicet Filius Dei: »uenite, benedicti Patris mei, percipite regnum quod uobis paratum est ab origine mundi ,« et quando corpus quod corrumpitur ultra non aggrauabit animam, nec terrena inhabitatio deprimet  sensum multa cogitantem, sed anima uidens Deum sicuti est facie ad faciem , participatione uisionis summe et incomprehensibilis Trinitatis, carnem suam faciet ex toto spiritualem; tunc, inquam, 320 uerius dicent iste adolescentule, id est fideles anime, exsultabimus et letabimur in te. In terra enim nobis degentibus et preceptis tuis fideliter obedientibus, magna quidem promisisti, sed in celo maiora reddidisti. Idcirco exsultabimus et letabimur in te. Memores uberum tuorum, id est preceptorum tuorum, per quorum obseruantiam et Spiritus sancti gratiam, peruenimus ad contemplandam tue maiestatis claritatem; uel certe exsultabimus et letabimur in te, memores uberum tuorum super uinum, id est eloquiorum tuorum, que eloquia dulcia et melliflua  facta sunt nobis super uinum, hoc est plus quam doctrina Mosaice legis, que merito propter austeritatem preceptorum uino comparatur: quod uinum paruulos necare dicitur, quia, sicut dicit Paulus, »Lex iram  operatur .« Ergo, rex Christe, quia tot beneficia contulisti Sponse tue, ideo filii eiusdem Sponse, id est, recti diligunt te. Recti cogitatione, recti locutione, recti operatione diligunt te. Recti merito appellantur, qui post confessionem et penitentiam ad peccatum non reuertuntur. Possumus sane istam sententiam referre ad Christi personam, ita ut dicat Christus: Introduxit me rex in cellaria sua, quod est dicere: Pater meus, qui est Rex regum, precepit mihi ut carnem sumerem intra uiscera beate Marie semper  uirginis. Que uiscera sacrosancte uirginis merito appellantur cellaria Dei Patris, quia ab ipso ab eterno sunt predestinata, et ab eodem in fine seculorum natiuitati Filii sui preparata et consecrata. Quam natiuitatem adolescentule cognoscentes, id est angelice et celestes uirtutes, gloriam Deo canunt in excelsis et in terra pacem annuntiant hominibus bone uoluntatis , quasi dicant ad Patrem: Merito exsultabimus et letabimur in te, quia numerum nostrum qui minoratus fuerat diabolo cadente, per incarnationem Filii tui disponis reparare. Memores uberum tuorum super uinum, ac si dicat: Recordamur misericordie tue et pietatis tue admirabilis, quibus modo tu temperas austeram sententiam  iuste damnationis, quam primo homini olim intulisti, quando illum iniquitate sua exigente a paradisi gaudiis exclusisti, et in hanc conuallem lacrymarum et miseriarum expulisti. Consideratis igitur istis beneficiis a te sibi clementer prerogatis, recti diligunt te, quia nec in celo, nec in terra inueniunt quidquam carius uel dignius te. Tu enim totum mundum, cum non esset, de nichilo creasti, hominemque de limo terre admirabili potentia plasmasti, eumdemque quem diabolus sua fraude seduxit et perdidit, tua pietas benignissima ad paradisi gaudia reduxit et saluauit; et ideo recti diligunt te, quia aliquid quod melius et iustius ament, non reperiunt quam te. Introducamus ergo et nos, fratres, Christum in cellaria nostra. Cellaria uero nostra sunt corpus  et anima nostra, in quibus intraturum se Dominus repromittit, si exclusis omnibus malis ea sibi parata et munda inuenerit sicut ipse ait: »Ecce ego sto ad ostium et pulso, si quis aperuerit mihi ianuam, introibo ad illum, et cenabo cum illo, et ipse mecum .« Sed quid putamus, quid gaudii, quid iubilationis, quid letitie uel exsultationis, adolescentule, id est omnes uirtutes anime nostre, tunc possidebunt, quando Christum in cellaria sua adesse uidebunt? Tunc preterea dicet Sponsus adolescentulis istis: »Gaudium uestrum nemo tollet a uobis «



RECAPITULATIO A SUPERIORIBUS SECUNDUM MYSTICUM ET ALLEGORICUM SENSUM IN ILLA SENTENTIA: »INTRODUXIT ME REX IN CELLARIA SUA.«

 Homines pigmentarii, qui redolentia aromata ex diuersis speciebus conficiunt, et qui balsama uel cetera huiusmodi aromatizantia sepius contingunt: ipsi quidem prius quasi pro munere sui laboris eorumdem aromatum siue balsami miro odore potiuntur, deinde superuenientes et propius accedentes gratissima fragrantia perfunduntur et perfruuntur. Porro hoc certissime constat, quia quanto amplius supradicti pigmentarii aromata sua comminuunt, uel minutatim conterunt seu balsama effundunt, et de uase in uas transponunt, tanto procul dubio suis naribus inferunt recentiorem et eminus assistentibus propinant gratiorem odorem. Que sunt igitur ista aromata siue balsama pretiosa, nisi diuinorum librorum  sacratissima eloquia? Unde Sponsa in Canticis canticorum dicit: »Dilectus meus descendit ad areolam aromatum ut lilia colligat .« Quenam est ergo areola aromatum, nisi Ecclesia catholica, in qua continetur ingens copia diuinorum librorum? Pigmentarios uero nullos alios arbitror rectius posse intelligi, quam rectores et predicatores Ecclesie Dei, qui more aromatum Scripturas diuinitus inspiratas exponendo conterunt et per minutias diuidunt, et sicut balsama cum de uase in uas transfunduntur, suauissimum spirant odorem: sic ipsi rationabiles et gratos sensus proferunt, dum de historia ad allegoriam, et de allegoria transeunt ad moralitatem. 321 Si igitur, sicut diximus, aromata sunt sacra eloquia, et si eo amplius redolent quanto amplius  fuerint contrita, uideamus quid redoleat uel quid fragrantie in se contineat ista sententia. Introduxit me rex in cellaria sua. Cellaria siquidem secundum allegoriam istius regis sunt omnes libri generaliter diuine legis, in quibus tunc spiritualiter et mystice a Domino introducimur, cum ad intelligendos occultos et mysticos sensus ab ipso instruimur et docemur. Sic denique beati illi discipuli a Domino Iesu infra cellaria ista introducebantur de quibus in Euangelio dicitur: »Tunc aperuit illis sensum ut intelligerent Scripturas .« Cellarium nempe quoddam secretum, et omnibus diuinis carismatibus et diuitiis spiritualibus affluens est Euangelium. Unde Sponsa proclamat exsultans in Canticis canticorum: »Introduxit me rex in cellam  uinariam, et ordinauit in me caritatem .« Euangelium quippe docendo declarat quomodo caritas inter Christianos haberi et possideri debeat, ut scilicet principaliter pre omnibus creaturis, et super omnes creaturas, et ante omnia diligatur Deus; deinde secundo loco, sincero caritatis affectu ametur proximus. Hec est namque beatissima et sacratissima pure caritatis ordinatio, quam reperire potest unusquisque fidelis in Euangelii Christi cellario. Sunt preterea et alia cellaria istius magni et ditissimi regis: liber scilicet Genesis, Exodus, Leuiticus, liber Numeri liberque Deuteronomii, Isaias, Ieremias, Ezechiel, Daniel, et duodecim prophete aliique perplures diuine legis libri, cellaria sunt Christi; sed quid dicam de precipuo et  eximio prophetarum Dauid, qui cuius cellarium sit in prima parte sui libri luce clarius manifestat cum dicit: »Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit?«  Non itaque arbitramur modo tempus esse, quo per omnes libros sigillatim discurramus, et qualiter unusquisque liber cellarium sit istius summi regis exponamus, quia ad id peragendum nequaquam obtinemus sensus idoneos, et hoc plenius peregisse cognoscimus antiquitus sanctos Patres nostros. uerumtamen ne quis sub silentio lenti corporis uelle latere nos autumet, ingrediamur illud cellarium de quo prefati sumus superius, et quid in se absconditum contineat  quidue redoleat, ipso largiente cuius est cellarium, in palam proferamus. »Beatus uir qui non abiit in consilio impiorum, etc.« In diuina pagina, o spiritualis legis perscrutator, tria subiacent inquisitioni tue, scilicet historia, allegoria, et moralitas, que semper obambulat et inseparabiliter adheret nostre conditioni. Sane in rerum natura sunt ista tria, et non facile reperiuntur, nisi a prudenti lectore sollicitius requirantur. Historica igitur intelligentia huius uersus, scilicet, »Beatus uir,« referatur ad personam terreni regis Dauid, allegoria Domino Iesu Christo ascribatur, moralitas nostris actibus corrigendis assignetur. Sed quomodo possumus ad Dauid historice istum uersum uidelicet, »Beatus uir,« etc., referre, quem cognoscimus cogitatione, locutione et  operatione peccasse? Certum est enim quia Dauid cogitando peccauit, quando de stratu suo incaute respiciens Bethsabee uxorem Urie Ethei uidit lauantem et concupiuit. uerum quia cogitationem illicitam in se minime repressit, usque ad locutionis reatum descendit, cum per internuntios quenam esset illa mulier inquisiuit. Et quis nesciat illum miserabili lapsu in opere corruisse, quando cum eadem Bethsabee adulterium perpetrauit , et postea uirum eius ne adulterium omnibus pateret gladiis filiorum Ammon occidendum tradidit? Qua ergo beatitudine Dauid donabitur, qui in cogitatione, locutione et opere reus esse comprobatur? Et quis audebit Dauid beatum uirum dicere, qui adulterium tam leuiter commisit, et eidem adulterio,  quod peius est, homicidium copulauit? Sed secundum apostoli Pauli  uocem ablutus est, iustificatus est, sanctificatus est in nomine Domini nostri et in Spiritu Dei nostri. Iustificatus est, inquam, per confessionem quando ait ad Nathan prophetam: »Peccaui Domino, ora pro me;« et Nathan propheta ad eum: »Noli, inquit, timere, nequaquam morte morieris, quia Dominus transtulit peccatum tuum a te . Ecce quam uelociter iste homo per confessionem ablutus est, iustificatus est, sanctificatus est. Preterea audiamus quid Dominus de eo: »Inueni, inquit, Dauid seruum meum filium Iesse, qui facit omnes uoluntates meas .« Et in alio loco: »Inueni Dauid seruum meum, oleo sancto meo unxi eum .«  Mea, inquit, manus auxiliabitur ei «, et cetera que sequuntur in eodem psalmo, que ad laudem ipsius Dauid dicta manifesta comprobat oratio. Quis igitur istum condemnare audeat quem Deus uerbis huiuscemodi abluit, iustificat et sanctificat? Sed certe queramus si forte nobis occurrerit, quod alicubi Dauid in consilio impiorum non abierit, et in uia peccatorum non steterit, et in cathedra iniquitatis non sederit. Neque enim decet Dei maiestatem, ut impium iustificet, sicut nec hoc ut iustum condemnet. Nequaquam uero Deus iustum Dauid iustificaret, uel laudaret, nisi aliquod bonum opus in eo inueniretur quod ipsi Deo placeret. Nota est siquidem historia libri Regum, que refert quod aliquando Saul, impiissimus rex, Dauid iniuste persequeretur,  et accidit quadam die ut idem 322 Saul quamdam speluncam ad requisita nature ingrederetur, et ecce in eadem spelunca Dauid cum sociis suis a facie ipsius Saul fugiens, latitabat. Dixerunt ergo socii eius ad eum: »Ecce dies de qua locutus est Dominus ad te, dicens: Ego tradam tibi inimicum tuum, ut facias in eum quidquid uolueris. Surge igitur et interfice eum. Et confregit Dauid uerba uirorum qui cum eo erant, et non permisit ut interficerent eum, sed dixit: uiuit Dominus, quia nisi Dominus percusserit eum, aut dies eius uenerit ut moriatur, aut descendens in prelio perierit, non mittam manum meam in christum Domini .« Ecce quomodo Dauid non abiit in consilio impiorum.  Quamuis enim lex diceret: »Diliges amicum tuum, et odio habebis inimicum tuum ;« tamen iste despiciens antique legis instituta, iam transitum faciebat ad noue legis sacramenta. In noua enim lege dicitur: »Diligite inimicos uestros, benefacite his qui oderunt uos .« Postquam autem, Deo adiuuante, ostendimus quomodo Dauid in consilio impiorum non abiit, restat ut ipso opitulante demonstremus qualiter in uia peccatorum non steterit. In eodem namque libro Regum similiter reperitur, quoniam quidem alia uice idem rex flagitiosissimus Saul sanctum Dauid inuidia stimulante persequebatur. Et factum est dum sol ad occasum tenderet, et uespera superueniens diei terminum iam imponere uellet, Saul in loco in quo erat expansis  tentoriis et papilionibus suis requiescere disponebat. Cumque omnium membra quietus sopor obtineret, Dauid notato loco in quo Saul dormiebat ait ad socios suos: »Quis descendet mecum ad Saul in castra?«  Et descenderunt cum eo nonnulli ex sociis illius. Cum autem uenisset ad locum in quo Saul dormiebat, dixit unus quispiam ex his qui cum eo erant: »Ecce dedit Dominus inimicum tuum in manu tua. Nunc ergo dimitte me, et perfodiam eum lancea semel in terra, et secundo opus non erit. Et ait Dauid: Non facias ei quidquam mali, nec extendas manum tuam in eum. Quis enim mittens manum suam in christum Domini innocens erit?«  Hoc sciat Dominus quia nisi ipse Dominus percusserit eum, aut dies eius uenerit  ut moriatur, aut descendens in prelio perierit, »non mittam manum meam in christum Domini .« Ecce quomodo Dauid in uia peccatorum non stetit, quia consilium eorum qui ei homicidium persuadebant audire recusauit. Ostensis igitur quibusdam argumentis ex operibus sancti Dauid, quibus illum manifesta auctoritate comprobauimus aliquando, nec in consilio impiorum abiisse, nec in uia peccatorum stetisse; incumbit nobis adhuc uigilanti animo illum ostendere in cathedra pestilentie non sedisse. Postquam autem Saul uitam istam temporalem cum filiis Isrel sub sorte prelii in monte Gelbe finiuit , scriptum est quia domus Iuda in Ebron Dauid sibi in regem unxerit, et eum more regio in cathedra regali collocauerit.  Ecce, inquit historia, uenerunt quidam, et annuntiauerunt Dauid quod uiri Iabes Galaath honorifice sepelissent Saul inimicum eius, et mandauit eis, dicens: »Benedicti uos a Domino, qui fecistis hanc misericordiam cum Saule domino uestro. Sed et ego reddam uobis gratiam pro opere quod fecistis in eo .« Preterea in sequentibus libri Regum dicitur, quia tulit Dauid ossa Saul et Ionathe, et sepeliuit ea ualde honorabiliter in terra Beniamin . Sane quibus uerbis possimus digne explicare quomodo Dauid fleuerit audita morte eiusdem inimici sui Saulis de cuius utique interitu debuisses gaudere exsultantibus animis sicut scriptum est: »Planxit Dauid planctum huiuscemodi  super Saul, et super Ionathan filium eius: Filie Isrel, super Saul flete, qui prebebat ornamenta aurea cultui uestro, et uestiebat uos in deliciis. O Saul et Ionatha, quam amabiles et decori fuistis in uita uestra! aquilis eratis uelociores, et leonibus fortiores. Montes Gelbe, nec ros nec pluuia ueniant super uos, nec sint agri primitiarum in uobis, quia ibi abiectus est clypeus fortium, clypeus Saul quasi non esset unctus oleo. Sagitta Ionathe nunquam abiit retrorsum, et gladius Saul non est reuersus inanis. O quomodo ceciderunt robusti et nobiles et egregii uiri, et perierunt arma bellica!«  Sed et hoc quod Dauid illum interfici iussit qui annuntiabat ei, dicens: »Ego interfeci Saul in montem Gelbe,« ualde congruit  operibus pietatis et misericordie. Ecce sicut diximus, Dauid in cathedra pestilentie et iniquitatis non sedit, qui pro morte inimici sui non solum planctus lamentabiles effudit, sed etiam alios ad hoc ut secum plangerent, piissimis uerbis incitauit. Superius igitur prefati sumus, quod historia istius uersus, scilicet »Beatus uir,« debeat referri ad Dauid, allegoria ad Christum, moralitas ad unumquemque nostrum. uerumtamen facile allegoria istius uersus potest Domino Iesu cooptari, quoniam quidem qui peccatum non fecit, ipse quidem in consilio impiorum non abiit, et in uia peccatorum non stetit, et in cathedra pestilentie et iniquitatis nullatenus resedit. Consideremus ergo subtili indagatione qualiter ad unumquemque nostrum moralitas huius uersus  pertineat, et quomodo in interiori actione nos undique circumueniat. Tria quippe genera lapsuum humane fragilitatis, o tu amator uel auditor diuini uerbi, in hoc uersu, uidelicet »Beatus uir,« te oportet 323 considerare et diligenti intuitu quibus modis peccato subiaceat nostra natura perpendite. Sicut enim in hoc uersu ista tria, uidelicet deambulatio, statio, sessio denotantur, sic omne peccatum cui obnoxii sumus tribus modis a nobis perpetratur. Sed certe qui sunt isti tres modi plus experimento quotidiano, quod sine graui merore dicere non possumus, quam alicuius sententie tractatu indicante cognoscimus. Cogitatione quippe, aut locutione, seu operatione difficile est, ut non labatur humana conditio. Quasi enim in consilio impiorum deambulare  uidetur, quando uanis cogitationibus malignorum spirituum mens nostra dedita huc atque illuc euagatur; stat namque in uia peccatorum, quando illa que Deo sunt contraria loquitur. Sedet uero in cathedra pestilentie, quando retrorsum abiecto Dei timore male operatur.



RECAPITULATIO SECUNDUM ANAGOGEN ET MORALITATEM IN ILLA SENTENTIA: »INTRODUXIT ME REX IN CELLARIA SUA.«

Omnes artes humane scientie inter docendum, id est quando docentur uel exercentur, prebent auditoribus suis extra seipsas quedam delectabilia refugia, ut uerbi gratia sunt politores, uel lignorum  cesores, seu hi qui in lapidiciniis uersantur, aut aurifices uel structores, seu etiam cuiuslibet alterius artis, que ad humanam pertinere sententiam dignoscitur. Isti enim omnes habent infra operationem suam quasdam uanas consolationes. Dum uero politores marmora poliunt, loquuntur, fabulantur, rident, iucundantur; aliquando etiam quedam que ad eamdem artem nichil prorsus pertinere comprobantur. Nostra autem ars, uidelicet spiritualium litterarum, in discendo seu docendo totum uult hominem habere sibi intentum. Aut enim homo totum seipsum nostre arti intentum prebebit, aut eiusdem artis peritiam nullatenus ad liquidum obtinebit. Quis enim unquam dimidiato corde, uel sensibus auersis seu uaga et instabili mente bonus clericus  esse potuit? Necesse est ergo ut, non solum ea que huius mundi sunt, sed etiam seipsum maxima ex parte, si dici fas est, tradat obliuioni, qui perfecte adipisci preoptat illa que in diuinis libris humane subiacent intentioni. Sopitis ergo terrenis uoluptatibus, contemptis prauis operibus, que solent incautos homines persepe dimergere in uoraginis profundum, accedamus non dimidio corde, sed mente integra, affectione sincera ad Sponsum, et deprecemur illum humilibus uerbis cum carissima eius Sponsa quatenus dignetur nos sibi deuotos introducere in sua cellaria. Superius ergo me fateor dixisse quoniam quidem cellaria istius Sponsi et regis essent allegorice omnes libri diuine legis. Nunc autem similiter dico quod eiusdem Sponsi et regis moraliter  sunt cellaria omnes uirtutes que reperiri queunt ubique sparsim per sacra eloquia. uerumtamen quia sermonem de uirtutibus ordiri desideramus, consequens est ut ad caput seu principium omnium uirtutum stylum nostrum dirigamus. Caput nempe seu principium de quo omnes uirtutes egrediuntur, caritas sine dubio esse dignoscitur. Unde beatus Gregorius dicit: »Sicut ex uno arboris stipite multi rami egrediuntur, sic ex una caritate multe uirtutes generantur, nec habet quidquam uiriditatis ramus boni operis si non manserit in radice caritatis.« Ipsa ergo caritas ipsa sit exordium nostre narrationis, quia ipsa cellarium esse creditur istius magni Sponsi et regis. Sed qua presumptione audebimus de caritate  loqui, qui eamdem caritatem perfecte, sicut deceret, non amamus, nec possidemus; et cum fratribus uestris nullatenus caritatiui apparemus? uerumtamen ista presumptio prosilit ex amore caritatis, que ad hoc nos incitat ut libenter disputemus de operibus caritatis. »Deus, inquit Ioannes, est caritas .« Non potuit ista uirtus maiori rei comparari, quam ut equipararetur omnipotenti Creatori. Quamuis enim dici liceat Deus est obedientia, humilitas, castitas, pax, patientia et sic de ceteris uirtutibus; tamen de nulla tam specialiter quemadmodum de caritate dicitur Deus est illa, uel illa uirtus. Deus ergo est caritas. Merito ergo Deus caritas esse dicitur, et iuste Deus caritatem habere perhibetur, quia cum solus esset in sua gloria,  in sua diuinitate, in sua maiestate, noluit solus regnum celestis beatitudinis obtinere, sed ad felicia et immortalia gaudia perennis iucunditatis secum possidenda socios quesiuit, angelos uidelicet et homines, quos ad laudem et gloriam nominis sui creauit. De cuius adhuc caritate inestimabili, pietate incomparabili, misericordia ineffabili, beatus Augustinus sic loquitur dicens: »O inestimabilis dilectio caritatis quam habuisti! ut seruum redimeres Filium tradidisti.« Considerabat enim quam pia caritate, et quam caritatiua pietate, Deus omnipotens homini miserabiliter lapso condoluit, pro cuius erectione Filium suum sibi Spirituique sancto consubstantialem et ceternum seruile carnis cinctorium induere, et mortis suspendia sustinere fecit. Sed et propheta   Dominum Iesum 324 in spiritu prophetie uidit pallio zeli amictum et solum calcantem in torculari et de gentibus non esse cum illo aliquem uirum. Hoc autem neminem lateat, quia quod est seruili cinctorio carnis indui, hoc est pallio zeli amiciri, et quod designat dispendia necis immerite perpeti, hoc nimirum significat calcare solum in torculari. ualde enim Dominus iehsu Christus nos amauit, qui pro nobis in torculari, id est in cruce, sanguinem suum fundens interiit. Unde et Isaias ait: »Ipse autem uulneratus propter iniquitates nostras, attritus est propter scelera nostra, et eius morte nos saluati sumus .« Hinc namque Ioannes dicit: »Qui dilexit nos, inquit, et lauit sanguine suo .« Preterea ista Domini  Iesu Christi incomparabilis caritas, amor inestimabilis, compassio inexplicabilis, bene quidem olim prefigurata est in sancto Dauid. Refert enim de illo historia libri Regum, quod aliquando illum Absalon filius eius, cupidus paterni regni, crudeliter persequebatur, et ei, nisi difficultas obsisteret, immeritam mortem inferre moliebatur . Cum autem secundum Dei dispositionem reuerteretur, ipsa mors super illatorem suum et quercus densissima inter celum et terram Absalon detineret suspensum,  ipse Dauid eque ut piissimus pater, audita nece filii sui et persecutoris sui, si tamen filius dici possit, qui nefandissimus persecutor exstitit, ipse, inquam, Dauid, inconsolabiliter lacrymas fudit. Sic nempe de illo scriptum est: »Rex autem Dauid cooperto capite incedens lugebat filium, dicens: Absalon fili mi, fili mi Absalon, quis mihi det ut ego moriar pro te, fili mi Absalon?«  Ecce quomodo Dauid fuerat introductus in cellaria caritatis, qui lacrymis irremediabilibus flebat pro morte sui persecutoris. Sed potest aliquis dicere: Quia tu uim facis diuine Scripture; unde igitur tu scis quod luctus ille quem habuit Dauid super interitu filii sui, figura exstiterit passionis et mortis quam sustinuit Dominus iehsu Christus pro salute  generis humani? Audi apostolum Paulum , non me, dicentem quia omnia in figura contingebant patribus nostris et scripta sunt ad correptionem nostram. Si ergo Dauid figura exstitit, sine dubio apud Dominum Iesum Christum ueritas intemerata permansit. uerumtamen ad liquidum perscrutemur utrum lamentatio Dauid passioni et morti Christi congruat, et hoc perscrutato non relinquetur obiectori nostro quid iuste nobis obiiciat. In Euangelio namque legitur Dominus iehsu Christus in duobus locis fleuisse, et postea mortem pro nobis sustinuisse: »uidens quippe Hierusalem ciuitatem, fleuit super illam, dicens: Quia si cognouisses et tu ,« subauditur que uentura sunt tibi, fleres; que quia modo ignoras, ad modicum temporis inepta letitia  dissolueris et gaudes. Simili quoque modo ad sepulturam Lazari  utpote uerus homo flere dignatus et Dominus iehsu Christus. De quo nimirum fletu dicit sanctus Augustinus, quia non mortuum flebat, quem ipse suscitauit, sed mortem, quam sibi genus humanum peccando acquisiuit. Considerabat enim in quanta gloria genus humanum a suo Creatore conditum fuerat, et ad quantam miseriam inobediendo deuenerat. Post uero istam binam lacrymationem, accessit Dominus iehsu ut indebitum mortis debitum solueret, quia ideo a Patre missus fuerat in mundum, quatenus moriendo genus humanum redimeret. uideamus ergo qualiter ploratus Dauid bino fletu et simplici morti Domini nostri Iesu Christi decenter conueniat. »Rex, inquit, Dauid  cooperto capite incedens .« Quid uero arbitramur posse significari quod Dauid cooperto capite incedebat, nisi quia assumens diuinitas in assumpta humanitate latebat? Caput quippe Christi secundum apostolum Paulum« Deus est . Et quasi nimirum Dauid cooperto capite incessit, quando Deus in assumpto homine latuit. Annon tibi uidetur quasi cooperto capite Dominus iehsu incessisse, cum humana opinio estimabat illum, aut Eliam, aut Ieremiam, aut unum ex antiquis prophetis esse? Sed Petrus apostolus caput Domini Iesu discooperuit, quando ad illum ueridica uoce dixit: »Tu es Christus Filius Dei uiui .« Cum ergo Dominus iehsu per uirtutem diuinitatis  miracula perpetrabat, tunc Dauid cooperto capite incedebat, quia Deus in homine latens manifestis indiciis apparebat. Cum uero per agrum huius mundi pergens, humana solummodo pro nobis patiebatur, et faciebat, tunc Dauid quasi cooperto capite incedens filium suum lugebat, dicens: »Absalon fili mi, fili mi Absalon .« Idcirco denique Dominus iehsu nostre nature iniurias sustinuit, ut genus humanum quod per Absalon designatur, saluaret, quod ipse ad laudem nominis sui et gloriam creauit. Unde bene et Absalon patris pax, siue diabolus interpretatur, quia ille antiquus hostis, genus nostrum per inobedientiam se substrauisse gloriabatur, et quia Dominus iehsu Christus per carnem quam de humano genere assumpsit, idem genus  humanum Patri suo reconciliauit et repacicauit. Quod autem Dauid incedens et plorans nomen filii sui lacrymabiliter ingeminat, dicens: »Absalon fili mi, fili mi Absalon,« hoc utique significat 325 quod Dominus iehsu bis in Euangelio lacrymas fudit, et mortem ueraciter subiit pro salute generis humani. Potest per duplicem et lacrymabilem repetitionem istius nominis compassio et mors intelligi nostri Saluatoris, quam pertulit pro salute anime nostre simul et corporis; quia, quidquid in primo parente nostro periit, totum secundus parens assumpsit et saluauit. Per mortem quippe suam genus humanum redemit. Mentiamur et uelut falsi interpretes diuine legis de mendacio redarguamur, si non hoc ipsum quod dicimus historia  sequens indicat, cum manifesta uoce proclamat dicens: »Quis mihi det ut ego moriar pro te, fili mi Absalon?«  Si ergo sicut superius prefati sumus, per Dauid intelligimus Dominum nostrum Iesum Christum, et per Absalon accipimus genus humanum, constat pro certo, quia mors quam desiderauit Dauid pro perditione filii sui, mortem nobis insinuat, quam sustinuit Dominus iehsu pro redemptione generis humani. Obsecro te, o auditor huius lectionis, ut mihi parcas, nec contra me indigneris pro eo quod per Absalon metaphorice dixi debere intelligi genus humanum, per Dauid quoque piissimum et caritatiuum regem, Dominum nostrum Iesum Christum. Ista enim consuetudo in diuinis litteris persepe reperitur, ut uidelicet una persona sub  allegorico sensu pro uariis intelligentiis accipiatur. Sic denique beatus Gregorius metaphorice per Saul regem impiissimum, Dominum nostrum Iesum Christum; per montes uero Gelbe in quibus idem peremptus est, intelligit Iudaicum populum. Ecce autem dum caritatem Dauid et Christi figuratiue pro capacitate sensus nostri discussimus, in cellaria caritatis paululum longius immorati sumus. Sed contemplemur adhuc subtilius si aliquis antiquorum patrum in hec cellaria caritatis habitauerit, preter solum Dauid, qui pro persecutoribus suis, uidelicet Absalone et Saule, clementer exorauit. O Moyses inquiline, dic nobis quid fecisti, et qualiter cellarium caritatis in persecutione positus introiisti. Aliquando enim filii Isrel uitulum aureum ad adorandum  fecerunt, pro quo piaculo Deum maiestatis, qui tot beneficia eis contulerat ad iracundiam prouocauerunt. Quo facinore comperto, Moyses, qui erat mitissimus super omnes homines qui morabantur in terra, ait ad Dominum: »Obsecro, Domine, peccauit populus iste peccatum maximum, feceruntque sibi deos aureos; aut dimitte eis hanc noxam, aut si non facis, dele me de libro tuo quem scripsisti. Cui respondit Dominus: Qui peccauerit mihi, delebo eum de libro meo. Tu autem uade, et educ populum istum .« Et in sequentibus scriptum est quia uolebat populus Moysen lapidare. Et ait idem Moyses ad Dominum: »Obsecro, Domine Deus, dimitte peccatum huius populi secundum multitudinem  misericordie tue. Dixitque Dominus ad Moysen: Dimisi secundum uerbum tuum .« Ecce quemadmodum iste introductus erat in cellaria caritatis; ecce qualiter sanctus Moyses abundabat uisceribus caritatis, qui tanto affectu pro idolatris et pro persecutoribus suis, Dei maiestatem deprecabatur, ut etiam deleri se posceret de libro uite eterne, cui iam ascriptus tenebatur, si non eis hec offensa a Deo remitteretur. Sed ecce dum sermonem facio de caritate sancti Moysis, caritatem Dauid non possum tradere obliuioni. Refert enim historie Regum liber secundus, quod olim Deus populo Isrelitico, cui preerat Dauid, admodum fuerat iratus: misitque angelum suum, et interfecit de populo Iudeorum usque ad septuaginta millia uirorum. Cum autem  Dauid angelum Domini uidisset cedentem populum motus pietate ait ad Dominum: »Ego sum qui peccaui: ego inique egi; isti qui oues sunt, quid fecerunt? uertatur, oro, manus tua contra me, et contra domum patris mei .« uidens Deus igitur caritatem Dauid quam habebat, qui pro populo sibi commisso mori exoptabat, dixit angelo percutienti: »Sufficit nunc .« Et cohibita est plaga deseuiens ab Isrele, et repropitiatus est Dominus terre sue. Preterea Samuel propheta quasi reprobus dudum a populo eodem de principatu suo eiiciebatur, et idem tamen populus eumdem prophetam quem de sede sua propellebat, ut pro ipsis Dominum exoraret, deprecabatur. Quid dixerit, quidue responderit, uel quid locutus fuerit inimicis  suis audiant illi qui uix aut fortasse nunquam sincero corde orant pro amicis suis. »Absit hoc peccatum a me in Domino, quo minus cessem orare pro uobis, et ostendam uobis uiam bonam per quam incedere debeatis .« Item idem propheta in eodem libro inuenitur luxisse pro Saule rege impiissimo, ob cuius causam ipse etiam eiectus fuerat de principatu suo. Eapropter dicebat et Dominus ad illum. »Usquequo tu luges Saul, cum ego abiecerim eum?«  Ecce quomodo isti tres uiri ex eo tempore iam tunc obseruabant illud quod Dominus dicturus erat: »Diligite inimicos uestros, benefacite iis qui oderunt uos .« Eam maiorem quippe caritatem nemo habet, quam ut pro persecutoribus  suis exoret, et animam suam pro eis ad mortem tradat . uix tandem poterimus egredi de cellariis caritatis, tot et tanta opera et exempla occurrunt nobis eiusdem caritatis. Sunt adhuc et alia cellaria istius magni et preclari Sponsi gloriosique Regis, scilicet omnes uirtutes, sicut iam prefati sumus, que inueniuntur in libris diuine legis. De quibus 326 hic aliquas nominatim exprimere curabimus, ne eas illibatas sub negligentia pertransiisse uideamur. Charitas semper erit principalis, et prima scilicet quam sequetur humilitas, fides, spes, parcimonia, sobrietas, uirginitas, continentia, castitas, misericordia, obedientia, pax, patientia, longanimitas, perseuerantia, peccatorum penitentia, et pura confessio. Mandatorum Dei ex uera dilectione  obseruatio, bonitas, concordia, benignitas, mansuetudo, fraternus amor, spiritualis in Deo societas, eleemosynarum largitio, rationabilis morum compositio, contemptus sui, despectus mundi, abiectio glorie secularis, abrenuntiatio proprie uoluntatis, amor spiritualis, paupertatis, ieiunia, uigilie, orationes, lacryme, carnis maceratio, in lege Dei assidua meditatio, anime nostre semper infatigabilis in celestibus contemplatio, gaudium, exsultatio, iubilatio: non in terrenis rebus, sed in Spiritu sancto, temperantia in prosperis, fortitudo in aduersariis. Ecce Deo aspirante quadraginta duas uirtutes in hoc catalogo composui, in quibus iter usque ad celum uolentibus ascendere sine obstaculo preparaui. Per has enim uirtutes si quis uoluerit gradatim  conscendere, poterit absque dubio usque ad celi fastigia penetrare. Denique hoc notandum quia principalis uirtus ipsa est caritas in hoc catalogo, et ultima ipsa est indeficiens fortitudo, quoniam quidem sicut Salomon in Canticis canticorum dicit: »Fortis est ut mors caritas, siue dilectio .« Et nequaquam ualet custodiri caritas sine spirituali fortitudine, nec fortitudo absque uera caritate. Si igitur uere credimus quod et nos et sermones nostri in manu Dei sumus, tunc profecto nunc abs re factum esse creditur, quoniam quidem quadraginta due uirtutes in serie huius catalogi posite inueniuntur. Quadraginta quippe mansiones et due exstiterunt, per quas filii Isrel de Aegypto egredientes ad terram repromissionis uenerunt.  Porro Dominus iehsu Christus quando ad imperium Dei Patris pro salute generis humani de celo ad terras descendit, per quadraginta duas generationes usque ad uterum beate et perpetue semperque uirginis Marie peruenit. O si quis esset scriba doctus in regno Dei! O si quis posset noua et uetera proferre de thesauro cordis sui! O, inquam, si quis esset ita eruditus in lege diuina, ut sciret digne et eleganter aptare et assignare singulis singula, qualiter scilicet singule uirtutes quas iam prelibauimus rationabili ordine conueniant singulis generationibus et mansionibus. Et rursum quomodo singule generationes congruant singulis uirtutibus et mansionibus; et iterum quam seriatim singule mansiones aptari queant singulis uirtutibus et generationibus.  Enim uero quis est tantus ac talis qui audeat dicere: »Os meum aperui, et attraxi Spiritum sanctum ,« uel cui Deus in secreto cordis sui loquatur, et dicat: »Aperi os tuum, et implebo illud?«  Ille nimirum posset explicare uel enodare profunditatem tantorum sacramentorum, que latet infra continentiam harum uirtutum, generationum simul et mansionum. Sed, licet istud opus excedat nostri ingenioli paupertatem, tamen confisi in eo qui ait discipulis suis: »Non enim uos estis qui loquimini, sed Spiritus Patris uestri qui loquitur in uobis ,« tentabimus prelibare duntaxat harum uirtutum generationumque et mansionum principia, et sub ipso intellectu  quem proferemus illa que supererunt nostris auditoribus relinquemus intelligenda. Prima namque mansio filiorum Isrel Ramasse dicitur, in exordio uero generationis Iesu Christi, Abraham patriarcha ponitur; in catalogo autem uirtutum quem composuimus caritas antefertur. Abraham interpretatur pater multarum gentium, Ramasse commotio tinee, et Deus est caritas secundum Ioannem apostolum . Quid ergo intelligimus per multas gentes quarum pater dicitur esse Abraham, nisi diuersarum uirtutum ingentem multitudinem? Quid uero debemus accipere per tinee commotionem, nisi peccatorum et uitiorum insolentem infestationem? Deus igitur qui est caritas ipse dat cui uult per gratiam suam ut possit esse pater multarum uirtutum, et ipse  eliminat et exstirpat et remouet ab eo, cuius miseretur, omnes commotiones et infestationes, et insolentias omnium uitiorum et peccatorum. Sub isto itaque sensu, et sub meliori, si cui Deus reuelauerit, intelligi oportet secundam filiorum Isrel mansionem secundamque generationem Iesu Christi et secundam nostri catalogi uirtutem. Sic namque scriptum est: »Profecti sunt filii Isrel de Ramesse in Sochoth, qui locus interpretatur tabernacula .« In serie quoque generationis Domini nostri Iesu Christi,  Isaac filius Abrahe fuisse dignoscitur, et in catalogo supra memorato post caritatem humilitas in ordine subsequitur: Mira res ualde, et in euum digna admirabili et multimoda laude! Ecce iam satis considerare libet qualiter tabernacula conueniunt generationi et generatio uirtuti. Isaac namque, sicut dicit sanctus Paulus , cum coheredibus celestis regni habitauit in tabernaculis, et in eo resplenduerunt utique insignia incomparabilis humilitatis. Quis digne siquidem explicare ualeat quam admirabilem humilitatem Isaac habuit , qui patri quando uolebat eum Deo immolare nequaquam contradixit? Preterea idem Isaac interpretatur risus uel gaudium, quia uox 327 exsultationis et salutis est in tabernaculis iustorum . Porro uera  salus non nisi in humilitate sacra acquiritur, quoniam, sicut diuina Scriptura dicit, »Humilis tantummodo spiritu saluabitur .« Si quis igitur bene sciret discurrere exponendo per reliquas mansiones generationes et uirtutes, fateor ueritatem rei, maxima pars temporis illum desereret potius quam copia dicendi. Prebebimus igitur nostris auditoribus materiam cogitandi, quia si omnia exponeremus ipsi remanerent tedio torpentes et otiosi.


 Explicit quintus tomus in Canticis.



INCIPIT SEXTUS TOMUS Ab eo quod dicitur: Nigra sum, sed formosa, filie Ierusalem, usque ad uineam meam non custodiui .

 Qui aurum querunt, et in montibus aureis demorantur, idcirco egesta superiori humo, inferiora et altiora terre perscrutantur, ut ad diu desideratum pondus auri cum labore et sudore peruenire mereantur. Cum autem diu fodiendo fortassis aurum reperiunt, quamuis rubigine superducta coopertum, et terre sordibus denigratum conspiciunt, nullatenus tamen illud contemnunt. Sciunt enim quia si igne proiectum fuerit, et inter manus malleatorum deuenerit, nigredinem accidentalem cum rubigine et sordibus illico deponet, et naturalem auri claritatem cum fulgore flammante sine mora recipiet. Qui sunt ergo qui aurum querunt, nisi qui sapientiam et spiritualem intelligentiam diuinarum Scripturarum diligunt? Qui uero montes aurei, nisi  sancti doctores, prophete scilicet et apostoli? De quibus scriptum est: »Leuaui oculos meos in montes, unde ueniet auxilium mihi .« Quid igitur significat massa auri rubigine et sordibus cooperta, nisi scripturam prophetarum que ualde est obscura, et diuersis enigmatibus et figuris inuoluta? Quam necesse est ut tam diu igne Spiritus sancti decoquamus, donec abiecta scoria littere occidentis, ad sapientiam et spiritualem intelligentiam perueniamus. Sicut ergo aurum quamuis rubigine et sordibus exterius decoloratum nequaquam despicitur,  quia fulgor et claritas interior consideratur, sic scriptura prophetarum, quamuis duro cortice exterioris littere sit circumspecta, nullatenus tamen est despicienda, quia intus latet pretiosa et spiritualis intelligentia. Ut igitur clarius quod dicimus iam manifestetur, perpendamus quid sit quod Sponsa, id est sancta Ecclesia, ad adolescentulas loquitur: Nigra sum, inquit, sed formosa, filie Ierusalem Nigra quidem exterius, sed formosa interius; ac si dicat: Aurum sum nigredine accidentalis rubiginis obscuratum, sed si igne adhibito conflagrata fuero, aurum clarissimum, id est obrysum apparebo. Sic enim ait Scriptura: »Sicut igne probatur aurum, sic iustos probat tribulatio tentationum .« Ierusalem autem interpretatur uisio pacis, filias uero  Ierusalem fideles animas appellat, quas superius adolescentulas uocauerat. Quarum studium est et summa intentio, ut possint placere soli Deo, qui secundum apostolum Paulum  pax nostra est, et fecit utraque unum. Dicat ergo sancta Ecclesia: O uos, filie Ierusalem, id est, o uos, fideles anime, que Deum, qui est pax nostra, assidue desideratis uidere, nolite perturbari, nolite admirari, quia nigra sum in passione martyrum meorum, sed gaudete et letamini, quia formosa sum in perceptione eternorum premiorum. Nigra quidem sum,  et lugeo propter persecutiones presentes quas mihi inferunt heretici et mali Christiani, sed formosa sum et gaudeo, sciens quod per multas tribulationes oportet me intrare in regnum Dei. Modo subinfert comparationem sue nigredinis et sue formositatis, dicens: Sicut tabernacula Cedar nigra sum, et sicut pellis Salomonis formosa sum. Cedar filius fuit Ismel filii Abrahe, et interpretatur Cedar tenebre. De hoc itaque refertur quia maximam persecutionem a uicinis suis sustinuerit, et semper mutando tabernacula de loco ad locum fugerit. Quod utique bene sancte Ecclesie congruit, que inter tenebras angustiarum et persecutiones aduersariorum posita dicit: »Non habemus hic manentem ciuitatem, sed futuram inquirimus .« De his quippe  aduersariis eadem Ecclesia conqueritur, dicens in Psalmis quia »odio habuerunt me gratis .« De pelle autem Salomonis non recordor me quidquam reperisse scriptum, nisi in isto loco tantummodo, neque in Nouo, neque in ueteri Testamento. Eapropter questio magna nobis generatur. Sed sciendum est quia non sine ingenti sacramento in litteris diuinis reperitur, quod cum tanta difficultate et obscuritate uix intelligitur. Nisi uero a parte totum intellexerimus, nullam profecto intelligentiam spiritualem in isto loco capiemus. Mos enim est sacre Scripture aliquando totum a parte, aliquando a toto partem accipere. Quod utique in isto loco necesse est facere. Legimus siquidem in libro Regum  328 quod in tempore suo rex potentissimus Salomon, congregato uniuerso Isrel, profectus sit cum magno apparatu in Gabaon, quia ibi erat excelsum maius , et tabernaculum quod preceperat Dominus fieri per manum Moysi serui sui, quando egressi sunt filii Isrel de terra Aegypti. Quod tabernaculum factum est ad instar et similitudinem cuiusdam spiritualis et celestis tabernaculi, quod ostensum est in monte Moysi famulo Dei. Sic preterea dicit Dominus ad Moysen: »uide, inquit, ut tu facias tabernaculum secundum formam illius tabernaculi quod in monte uidisti .« Ergo tabernaculum terrenum factum est ad instar tabernaculi celestis. Quia uero tabernaculum, quod a Moyse constitutum est, de pellibus fuerit, testatur  Dauid, qui ad Nathan prophetam dixit: »uidesne quod ego habito in domo cedrina, et arca Dei est in medio pellium ,« hoc est in tabernaculo de pellibus constituto. Quem ergo alium Salomon qui interpretatur pacificus, nisi Christum designauit, de quo Paulus dicit quia per sanguinem suum que in celo sunt et que in terra pacificauit. Quid uero significat quod idem Salomon cum uniuerso Isrel in Gabaon perrexit, nisi hoc quod Christus cum his quos ab inferis abstraxit in celum ascendit. Unde Dauid dicit: »Ascendens Christus in altum, captiuam duxit captiuitatem .« Quid uero est illud excelsum maius, nisi cognitio summe et incomprehensibilis Trinitatis? Non enim possumus maius conscendere excelsum, quam ut  cognoscamus sicuti est ab eterno Patrem et Filium et Spiritum sanctum, unum et uerum esse Deum. Cuius uero rei figuram tabernaculum illud gerebat, quod de pellibus mortuorum animalium constructum erat, nisi presentis Ecclesie que a sanctis Patribus nostris, prophetis scilicet et apostolis, fundata et constituta est? Ergo per pellem Salomonis totum tabernaculum quod de pellibus fuit constructum, id est a parte totum spiritualiter recipere debemus. Alioquin in ista sententia nullum spiritualem intellectum prorsus reperiemus. Dicat ergo Sponsa, id est sancta Ecclesia: Nigra sum sicut tabernacula Cedar, id est quemadmodum Cedar quondam passus est persecutionem a uicinis suis, sic ego quotidie patior infestationem ab hereticis et falsis Christianis,  sed formosa sum sicut pellis Salomonis, id est sicut tabernaculum Salomonis de pellibus constructum, quod propter multiplicia ornamenta aurea et argentea que intus continebat, inestimabili modo et incomparabili claritate refulgebat. Nolite me considerare quod fusca sum, hoc est, nolite me despicere propter innumeras oppressiones quas ab aduersariis sustineo, quia pro ipsis celestem gloriam ab eterno iudice in die iudicii exspecto. Quia decolorauit me sol, idcirco, inquit, non debetis me despectu habere si inter tribulationes fusca, id est nigra appareo, quia decolorauit me sol, hoc est, quia propter Christum, qui est sol iustitie, ista libenter amplector et patior; sciens certissime quia quanto in hoc seculo pro ipsius amore fuero humilior et abiectior,  tanto in eterna felicitate coram maiestate eius ero gloriosior et acceptior. Filii matris mee pugnauerunt contra me, ubi infirmus maiorem dolorem patitur, ibi sepius manum apponere cogitur. Quod sancta Ecclesia his facere uidetur, que de hereticis et falsis Christianis iterando conqueritur dicens: Filii matris mee pugnauerunt contra me. Mater sancte Ecclesie gratia est Spiritus sancti, a qua regenerati sunt in sacro baptismate heretici et falsi Christiani, qui aduersus eamdem Ecclesiam pugnant uerbis et factis et prauis doctrinis. De quibus Ioannes in Epistolis suis ait: »Ex nobis exierunt, sed non erant ex nobis. Si enim essent ex nobis, permansissent utique nobiscum .« Hinc  Paulus dicit: »Scio quia post discessum meum intrabunt in uos lupi graues, qui non parcent uobis .« Posuerunt me custodem in uineis. Sancta Ecclesia hic loquitur ex persona sanctorum apostolorum, de quibus luce clarius constat quia facti fuerint plantatores et custodes uinearum, id est Ecclesiarum de gentibus congregatarum. uineam meam non custodiui, id est Synagogam de qua nati sumus, propter infidelitatem suam et cordis cecitatem deseruimus, et ad gentes, que cum gaudio susceperunt uerbum Dei, transitum fecimus. Unde Paulus ad Iudeos dicit: »uobis oportebat loqui primum uerbum Dei, sed quia repulistis illud, et indignos uos iudicastis eterne uite, ecce conuertimur ad gentes .« Ergo quasi custodes positi sunt apostoli in  gentium uineis, quando dictum est eis: »Ite, docete omnes gentes . Sed tunc uineam suam non custodierunt, quando Iudei perfidi illos de Synagoga expulerunt, comminantes ne in nomine Iesu alicui loquerentur .



RECAPITULATIO A SUPERIORIBUS, QUALITER ISTA SENTENTIA, SCILICET, »NIGRA SUM, SED FORMOSA,« REFERATUR AD PERSONAM CHRISTI.

Ista sententia, scilicet Nigra sum, sed formosa, potest rationabiliter a bono intellectu referri ad carnem Christi in cruce 329 pendentis, et quasi dicentis: O uos, filie Ierusalem, id est, o uos, fideles anime, nigra quidem sum propter imminentis passionis dolorem et districtissimam  mortem, sed formosa et decora post paululum futura sum, propter gloriosam resurrectionem et admirabilem ascensionem. Unde Paulus dicit: »uidemus Iesum propter passionem mortis gloria et honore coronatum .« Sicut tabernacula Cedar, id est quemadmodum quondam Cedar uicini sui persecuti sunt, ita et Iudei amici mei et proximi mei aduersum me steterunt, et uocem suam clamantes: »Crucifige illum ,« contra me leuauerunt. Quod etiam Ieremias propheta longe ante prophetauerat in persona Christi ita dicens: »Facta est mihi hereditas mea quasi leo in silua, dedit contra me uocem suam .« De leone refertur quia siluam uociferando circuit  in qua commoratur, et hoc ideo facit, ne animalibus intra siluam manentibus egrediendi facultas pateat, ut postea facilius animali, cui uoluerit, mortem inferat. Quod satis decenter et conuenienter ualet Iudaico populo aptari, qui quasi leo totam siluam seculi huius circuiens dicit: »uidetis quia nichil proficimus, ecce totus mundus post ipsum uadit. Si dimittimus eum sic, omnes credent in eum .« Qui etiam Iudaicus populus contra Christum uocem suam dedit, quando ad Pilatum clamauit: »Si hunc dimittis, non es amicus Cesaris ,« et quare hoc diceret illico subiunxit: »Nos legem habemus, et secundum legem debet mori. .« Per Cedar ergo qui tenebre interpretatur, tenebras mortis; per pellem uero Salomonis debemus  intelligere gloriam resurrectionis. Dicat ergo caro Christi pendens in cruce: Nigra sum sicut tabernacula Cedar, sed formosa sum sicut pellis Salomonis, id est tenebras mortis possunt mihi uideri inferre, sed gloriam resurrectionis non ualent auferre. Nolite me considerare quod fusca sum, quia decolorauit me sol, hoc est: Nolite me aspicere in ea calamitate et miseria qua modo pro uobis pendeo in cruce, sed aspicite me iam resurrectione clarificatam, et ad iudicium in mea maiestate uenientem. Quia decolorauit me sol, id est quia sol iustitie, qui in me inhabitat, et per mortem sic me decolorari uoluit, et post resurrectionem incomparabili gloria me clarificabit. Unde idem Filius dicit in Euangelio: »Clarifica me, Pater, apud temetipsum claritate quam  habui antequam mundus fieret .« Filii matris mee pugnauerunt contra me. Mater Christi, secundum carnem, Synagoga fuit, quia et ipsa per patriarchas et reges, et per beatam Mariam originem duxit. Qualiter autem Iudei qui sunt matris eius, scilicet Synagoge filii, contra ipsum in passione pugnauerunt, Psalmista testatur, dicens: »Filii hominum dentes eorum arma et sagitte, et lingua eorum gladius acutus .« Posuerunt me custodem in uineis, uineam meam non custodiui. Manifestum est quia perfidi Iudei et uiuentem et mortuum persecuti sunt Christum, in tantum ut etiam uana sollicitudine illius custodirent sepulcrum, et quanto magis illum a se per incrudelitatem eiecerunt, tanto magis illum ad gentes, que erant crediture  transmiserunt. »uinea autem Domini exercituum, sicut dicit Isaias, domus Isrel est .« Posuerunt ergo Iudei Christum custodem in uineis gentium, quando nolentes credere in eum, a cordibus suis expulerunt illum. Et tunc Christus uineam suam non custodiuit, quando eos exigente perfidia sua dereliquit. Unde et ipse in Euangelio dicit: »Ecce relinquetur uobis domus uestra deserta .«



RECAPITULATIO A SUPERIORIBUS QUOMODO ISTA SENTENTIA, SCILICET, »NIGRA SUM, SED FORMOSA,« DEBEAT REFERRI ALLEGORICE AD NOSTRAM NATURAM.

Puto ergo quod nichil delinquimus, si istam sententiam: Nigra sum, sed formosa, ad nostram naturam  allegorice referimus. Spiritualis enim spiritualiter intelligit omnia. Dicat ergo nostra natura, non in eo statu existens in quo a summo Creatore est condita, sed in eo potius in quo remansit a diabolo seducta: Nigra sum propter inobedientiam et peccatum primi Ade patris mei, sed formosa futura sum propter obedientiam et iustificationem secundi Ade, scilicet Christi redemptoris mei. Unde Paulus dicit: »Sicut per inobedientiam unius hominis peccatores constituti sunt multi, sic per obedientiam unius iusti constituentur multi .« Sicut tabernacula Cedar, hoc est sicut Cedar quondam factus est instabilis propter persecutionem quam patiebatur a uicinis suis, sic ego amodo instabilis ero et nunquam in eodem statu permanebo propter  superbam spem inanis glorie quam mihi diabolus falso spopondit, quando ad credendum sibi mihi persuasit, dicens: »Si de fructu uetito comederitis, aperientur oculi uestri, et eritis sicut dii .« Sicut pellis Salomonis. Ecclesia catholica pro certo tenet et credit, quia beata Maria, que semper uirgo inuiolata permansit, de nostra corrupta natura et peccatrice massa originem traxit. Que beata uirgo non solum pellis, sed etiam tabernaculum Salomonis, id est ueri pacifici Christi facta est, quando idem Christus pro 330 salute generis humani de ea nasci dignatus est. Dicat ergo natura nostra; Per primum Adam peccatorem nigra facta sum, sed per secundum Adam meum redemptorem formosa  futura sum. Nigra sum, quia diabolo magis quam Deo credidi, sed formosa futura sum, quia de me carnem accipiet Filius Dei, et me reducet ad contemplandam diuine maiestatis gloriam, ad quam de eo statu in quo creata eram, sine mortis dolore transiissem, nisi a diabolo spe seducta inani miserabiliter cecidissem. Nolite me considerare quod fusca sum, id est nolite me contemplari talem, qualis suadente antiquo hoste effecta sum, sed potius talem contemplamini, qualis a summo Creatore creata sum. Quia decolorauit me sol. Si per solem tentationem accipimus, uerum et probatissimum sensum habemus. Dicit enim Dominus in Euangelio de seminibus supra petram seminatis, id est de infidelibus Christianis et peruersis hereticis, quia:  »Sole orto aruerunt ,« hoc est orta tentatione in fide et operatione defecerunt. Denique in libro Psalmorum scriptum reperitur: »Per diem sol non uret te ,« id est in prosperitate tentatio nulla decipiet te. Dicat ergo nostra natura: quia sol me decolorauit, hoc est tentatio illata a diabolo colorem immortalitatis et innocentie mihi abstulit, et colore mortis, et nigredine peccati me decolorauit. Filii matris mee pugnauerunt contra me. Mater nostre et angelice nature clementissima gratia est Creatoris Dei, a qua mirabiliter sunt creati homines et angeli, sicut dicitur in Genesi. »In principio creauit Deus celum et terram ,« id est in seipso qui est principium omnium creaturarum creauit Deus angelicam et terrenam  naturam. A qua uidelicet angelica natura illi angeli per superbiam recedentes apostatauerunt, qui postea demones effecti contra nostram naturam in paradiso mediante serpente pugnauerunt. De quibus in hoc loco eadem natura nostra merito conqueritur dicens: Filii matris mee pugnauerunt contra me, ac si dicat: Illi qui mecum a summo Creatore misericorditer creati sunt, ipsi me de paradiso, in quo posita eram, per serpentis suggestionem crudeliter expulerunt. Posuerunt me custodem in uineis; uineam meam non custodiui. Possumus istam sententiam secundum illum sermonem interpretari de quo scribitur in Genesi: »Plantauerat autem Dominus paradisum uoluptatis a principio, in quo posuit hominem quem  formauerat, ut operaretur et custodiret illud .« Quasi enim in uineis nostra natura custos posita fuit, quando Deus in paradiso diuersi generis arboribus consito primum hominem misit, ut uidelicet cogitando et loquendo quod Deo placitum esset, operaretur, et seipsam custodiret, ne a diabolo deciperetur. Quasi uero uineis paradisi nostra natura prelata fuit, quando a Domino audiuit: »Ex omni ligno paradisi comede, de ligno uero scientie boni et mali noli comedere ,« uerumtamen quia natura nostra hanc obedientiam minime seruauit sed diabolo per inobedientiam se substrauit, idcirco et uineas paradisi quibus prelata fuerat, perdidit, et seipsam, hoc est uineam suam, male custodiuit.



RECAPITULATIO A SUPERIORIBUS



SECUNDUM MORALITATEM.

Igitur quoniam Deo auxiliante triplicem huius sententie allegoriam disseruimus, restat nunc ut eodem adiuuante, moralitatem, que in ea latet, in lucem proferamus, et nobismetipsis, id est anime nostre, rationabiliter coaptemus. Dicat ergo etiam anima nostra tentationibus diuersis et innumerabilibus fatigata, spinis et aculeis, calamitatibus et miseriis sue carnis uallata, putredine et corruptione sue carnis uel corporis aggrauata: nigra sum, quia »caro concupiscit aduersus spiritum « et indesinenter me corpus meum trahit ad peccatum ; nigra sum, inquit, quia uideo aliam legem in membris meis repugnantem legi mentis mee et  captiuum me ducentem in legem peccati. Et modo subiunxit qualiter nigra sit, scilicet, sicut tabernacula Cedar. Hoc est pigra et instabilis sum in bonum, prona uero et labilis sum ad malum. De isto autem Cedar conqueritur Psalmista cum dicit: »Heu mihi! quia habitaui cum habitantibus Cedar .« id est cum his qui tenebras diligunt, et instabiles mente et corpore existunt. Unde Dominus ad Ezechielem loquitur dicens: »Fili hominis, inter scorpiones habitas .« Filium autem hominis prophetam suum ideo Dominus appellauit, ne idem propheta inde superbiret, et ad uanam gloriam laberetur, quod ei Deus suus loqueretur. Scorpio autem blandum et mitem uultum habet, sed retro uulnere arcuato cauda percutere solet. Qui sunt ergo isti  scorpiones, nisi seductores homines, et demones, uitia carnis, nostre concupiscentie, et uoluptates? Ista enim omnia quasi scorpiones blandum et suauissimum uultum nobis ostendunt, quando ad peccatum delectando nos attrahunt; sed postea retro quasi cauda percutiunt, et occidunt, quia pro eo quod eis ad peccandum assensum prebuimus, in extremo die iudicii cum his omnibus irremediabiliter inferni tormenta sustinebimus. Et hoc est nimirum scorpiones cauda ferire et occidere. Quos igitur Ezechiel scorpiones uocat, illos Dauid in Psalmis, 331 et Salomon in Canticis Cedar appellat. Sed et tu quicunque in Ecclesia Dei stans oras uel psallis, quotiescunque mente et animo per uniuersum  mundum uagaris, et immundis et tetris turpibusque intus cogitationibus deuastaris, scito te habitare cum habitantibus Cedar. Sed et hoc quod sequitur in eodem uersu, ualde timendum est, scilicet: »Multum incola fuit anima mea ,« id est ualde diu delectata est anima mea cum habitantibus Cedar, hoc est cum uitiis et concupiscentiis, cum uoluptatibus et immundis desideriis, que omnia Cedar, id est tenebre sunt, quia hominem tenebrosum faciunt. Unde Paulus dicit: »Fuistis aliquando tenebre,« id est peccatores; »nunc autem lux,« id est iusti, in Domino .« Sed formosa sum sicut pellis Salomonis. Paulo superius similitudinem dedit, uidelicet tabernacula Cedar, quibus se assimilauit cum dicit: Nigra sum sicut  tabernacula Cedar. Modo uero comparationem reddit, scilicet, pellem Salomonis, cui se per formositatem comparauit dicens: Sed formosa sum sicut pellis Salomonis. Per quam pellem Salomonis diximus superius totum tabernaculum designari, quod de pellibus constructum fuit. Sed necesse est ut aliquid de eo secundum moralitatem loquamur: »Tabernaculum fuit constructum de pellibus rubricatis hyacinthinis et de ciliciis . Per pelles rubricatas intelligimus martyres, qui sanguinem suum pro Deo fuderunt, per hyacinthinas uero pelles, accipimus confessores, qui pro amore celestis patrie toto uite sue cursu laborauerunt. Per cilicia uero, peccatores accipimus. Si ergo anima nostra uult esse tabernaculum Dei, habeat in se caritatem  martyrum, fidem confessorum, spem peccatorum. Possideat enim necesse est adhuc inter aduersa et prospera fortitudinem et patientiam martyrum. In bonis operibus perseuerantiam, et longanimitatem confessorum, penitentiam et confessionem humilem peccatorum. Preterea bonum est anime nostre, ut ipsa sit spiritualiter arca Testamenti, que erat in tabernaculo Dei. Arca enim de lignis imputribilibus in quadrum erat constituta, optimo et pretioso auro deaurata, super duos uectes in quibus portabatur, stabilita . Si ergo anima nostra exempla sanctorum  imitata fuerit, et quatuor Euangelia  memoriter retinuerit, et sapientie spirituali que per aurum designatur, operam dederit,  et uetus et Nouum Testamentum, que per duos uectes figuraliter, spiritualiter intellexerit; tunc anima nostra arca spiritualis in tabernaculo Dei erit. In tabernaculo denique urna continens celeste manna fuit, et due tabule testamenti, et uirga Aaron que fronduit .« Ista ergo nos oportet omnia spiritualiter possidere, ut uidelicet habeamus urnam continentem manna celeste, id est ut credamus Christum et uerum Deum, et uerum hominem esse. Per urnam enim humanitas, per manna uero celeste eius diuinitas intelligitur. Sed et nichilominus due tabule Testamenti necessarie nobis sunt, ut postquam de Christo quod uerus sit Deus et uerus homo, perfecte crediderimus, de Patre  et Spiritu sancto, qui per duas tabulas designantur, sanum sensum et catholicum teneamus, credendo quia Pater et Filius et Spiritus sanctus unus sit Deus. Cum ergo sanctam Trinitatem, id est Patrem et Filium et Spiritum sanctum, unum Deum confessi fuerimus, necessarium puto ut de humanitate Christi, quam in beata Maria sumpsit, que per uirgam Aaron demonstratur, catholice sentiamus. Ut uidelicet indubitanter credamus, quia sicut eadem uirga sine cultura humani auxilii floruit et fructum fecit, sic beata uirgo Maria absque contactu hominis Filium Dei de Spiritu sancto concepit et peperit. Si ergo anima nostra tabernaculum Dei spirituale fuerit, si intra se arcam, urnam, tabulas, uirgam Aaron spiritualiter continuerit; tunc ueraciter dicere poterit:  Formosa sum sicut pellis Salomonis. Nolite me considerare quod fusca sum, quia decolorauit me sol. Quando pro amore Dei et pro intentione celestis patrie Euangelium auditoribus nostris predicamus, si forte ex ipsa nostra locutione uanam gloriam incurrimus, uel ideo, quia bene loquimur, uel quia libenter a populo audimur, tunc dicere debet anima nostra uane glorie contagio fuscata, nolite me considerare quod fusca sum, id est nolite me despicere quia peccaui, quoniam pro amore Christi inanis glorie lapsum incurri: non quod ei placeat, si in eius opere deliqui, sed quia nisi pro amore eius predicationis officium assumerem, nullatenus ad hanc peccati maculam deuenissem. uel certe, nolite me considerare quod fusca sum, id est nolite me arbitrari  esse peccatricem in mea natura, quia a summo Deo sine peccati macula sum creata: et quod peccatrix modo in presentia appareo, non naturaliter hoc ex me possideo, sed quia hoc soli iustitie, id est Deo placuit qui me ad istam carnem peccatricem secundum suam iustam uoluntatem transmisit, ex cuius inhabitatione mea natura peccatum contraxit, que prius sine peccati labe a bono Creatore creata fuit. Sicut enim uinum bonum cum in uasculum corruptum mittitur, statim corrumpitur, non quod ex natura sua hoc habeat ut corrumpatur, sed participatione uasculi corrupti in quo missum est, corrumpitur: sic anima nostra non naturaliter 332 est peccatrix et corrupta, sed participatione corporis corrupti in quo est posita, cum sit naturaliter incorrupta,  efficitur accidentaliter corrupta. Sane quomodo hoc eueniat nullus scit, sed quia ita Deo placet, ab initio et placuit, qui in sua sancta dispositione ab eterno omnia irreprehensibiliter ordinauit. Et hoc est quod sequitur, quia decolorauit me sol. Filii matris mee pugnauerunt contra me. Filii matris anime nostre possunt allegorice appellari quinque sensus carnis, scilicet uisus, auditus, odoratus, gustus et tactus, a quibus humana caro regitur et gubernatur, sicut materia filiis suis sustentatur et adiuuatur. Qui filii carnis, quomodo quotidiano conflictu aduersus animam prelientur, experimento satis probabili possumus indicare. Nonne uisus pugnat aduersus animam quando oculus uidet mulierem ad  concupiscendam eam? Unde Ieremias ait: »Oculi mei depredati sunt animam meam .« uere etenim infelices oculi miseram animam depredantur et oppugnant, cum illicita que exterius uident, intus illi annuntiant et simplicem castitatem, qua Deo anima nostra familiariter coniungitur, illi auferre moliuntur. Pugnam uero quam auditus noster contra animam indesinenter exercet, facile quilibet ostendere potest. Quidquid enim audimus quod peccatum est, et a bono uere religionis discordat, hoc totum sine dubio animam nostram uulnerat. Quid igitur de odoratu referam qui omnia que exteriori flatu trahit ad se intus, mittit ad animam? Dumque eum exterioribus delectationibus inficit, quasi uulneribus inflictis illam debilitat et occidit. Os uero  nostrum quomodo mentiendo animam interficiat, Salomon interrogatus respondeat, sic enim ipse dicit: »Os quod mentitur, occidit animam .« Quod profecto Dauid testatur, dicens in libro Psalmorum: »Perdes omnes qui loquuntur mendacium .« Et Dominus in Euangelio: »Ex ore tuo, inquit, iustificaberis, et ex ore tuo condemnaberis .« Ergo iuxta sententiam Domini, os nostrum loquendo, et comedendo illicita, nos condemnat. Si uero comedimus que nobis necessaria sunt, et loquimur que Deo placita sunt, tunc os nostrum nos iustificat. Quibus uero telis tactus oppugnet animam, nouerunt milites Christi, qui quotidie preliantur spiritualia prelia Domini. Unde et diuina Scriptura testatur: »Sicut qui tangit picem  ab ipsa inquinatur, sic qui tangit uxorem proximi sui, immundus prorsus efficitur .« Dicat ergo anima nostra: Filii matris mee pugnauerunt contra me, id est quinque sensus qui in carne regnant, indesinenti bello me impugnant, et quia dum in carne sum, uti me oportet eorum solatio, nullatenus ualeo transire, uel solam diei horam absque illorum prelio. Posuerunt me custodem in uineis, uineam neam non custodiui. Manifestum est et nullus religiose uiuens dubitat, quia quanto diligentius unusquisque alterius actionibus custodiendis inuigilat, tanto minus sollicite aliquando suas actiones obseruat. Quod autem nostre actiones uinee appellantur, beatus Gregorius in suis Scripturis testatur.  Dicat ergo anima nostra: Posuerunt me custodem in uineis, uineam meam non custodiui. Quod est dicere: Dum proximorum meorum actiones custodire et emendare cupio, meas proprias actiones minus studiose procuro. Siquidem et illi qui temporales huius seculi uineas custodiunt, multoties uentorum flantium et imbrium irruentium pericula incurrunt, nec timent pro earumdem uinearum obseruatione proprii corporis iacturam sustinere, dum diligunt premia temporalia, que a dominis uinearum arbitrantur se posse recipere. Sic namque, sic faciunt prelati sancte Ecclesie. Cum enim per predicationem colligendis animabus inseruiunt, minus quam necesse esset, interdum sui ipsius sollicitudinem gerunt, et nonnunquam pro ipsa sua predicatione a persecutoribus  mortem corporis libenter suscipiunt, quia eterna premia que a Deo exspectant, ante oculos suos proponunt, quod utique apostoli et martyres fecerunt.



QUALITER ISTA SENTENTIA, »NIGRA SUM, SED FORMOSA,« ASCRIBATUR BEATAE MARIAE.

Igitur, postquam triplicem allegoriam et simplicem moralitatem huius sententie Deo opitulante in lucem protulimus, dignum est ut ad beate Marie uirginis personam stylum nostrum dirigamus, quia in eius laudem et sancte Ecclesie honorem totum librum istum a Spiritu sancto editum per os Salomonis non dubitamus. Dicat ergo et ipsa beata Maria: Nigra sum, sed formosa, filie Hierusalem, id est: ego filia celestis Hierusalem que sursum est mater nostra  ; nigra sum in presenti seculo, hoc est contemptibilis et despecta et merore confecta, dum uideo filium meum inuidia Iudeorum crucifixum, sanguine suo perfusum; nigra, inquam, pre tristitia presenti sum, quia dolor anxietatis filii mei pertingit usque ad dolorem cordis mei. Unde et Simeon ad beatam Mariam dixit: »Et tuam ipsius animam pertransibit gladius ;« quasi diceret: Dolor passionis et mortis Christi Filii tui pertinget et uulnerabit 333 intima penetralia cordis tui; sicque ueram eius genitricem te esse comprobabis, cum ei in cruce morienti intimo cordis affectu compatieris. Dicat ergo beata Maria: Nigra sum pre dolore et tristitia, quia uideo filium meum in cruce morientem; sed formosa sum, id est gaudeo et exsulto, quia  considero illum a morte iam resurgentem. Sicut tabernacula Cedar nigra sum, sed sicut pellis Salomonis formosa sum. Per tabernacula, que portando de loco ad locum mutantur, transitoria et mutatoria presentis uite tristitia intelligitur; per pellem uero, id est per tabernaculum Salomonis, celestis gloria quam Deus inhabitat, designatur. Dicat ergo beata Maria: Ego quidem transitoria et temporali tristitia pro morte filii mei modo afficior, sed post paululum illi resurgenti, et ad celos ascendenti, et in celesti gloria regnanti, congratulabor. Nolite me considerare quod fusca sum, quia decolorauit me sol, id est nolite me despectui habere, nec contemnere, quia in tribulatione presenti afflictam cernitis, quoniam quidem, o uos Iudei, propter filium meum, qui est sol iustitie,  contribulor, et affligor, quem uos interfecistis. uel certe nolite me contemplari calamitate et miseria pro morte filii mei denigratam, sed considerate me iam ad dexteram ipsius collocatam, et in eterna claritate cum ipso regnantem. Filii matris mee pugnauerunt contra me. Spiritualiter autem filii matris beate et perpetue uirginis Marie, Iudei iniqui fuerunt, qui filii Synagoge exstiterunt, et sine misericordia contra eam pugnauerunt, quando eius filium in cruce peremerunt. A dolore enim et passione quam Filius in cruce sustinuit, nullatenus immunis fuit. Preterea credendum est quia anxietas mortis Christi in cruce morientis peruenit usque ad uiscera piissime Matris, nec poterat nisi cum magno dolore in cruce  pendentem aspicere, quem et uerum Deum esse, et de carne sua carnem sciebat ueraciter assumpsisse. Posuerunt me custodem in uineis, uineam meam non custodiui. Exsulta et lauda, habitatio Sion ,« id est Ecclesia de gentibus congregata, que a tanta custode custodiris et gubernaris. Letare, inquam, quia Regina celorum et Domina angelorum posita est custos tui. Tu es enim spiritualis uinea Domini Sabaoth, id est exercituum: tibi prelata est custos mundi imperatrix, que exaltata est super choros angelorum. De qua merito dicitur, quia uineam suam non custodiuit, et quod propter infidelitatem et superbiam Iudeorum Synagogam deseruit. Quam utique uidebatur debuisse carnali affectu custodire, et orationum suarum auxilio fouere, quia de ea dignoscitur  carnalem originem duxisse. uerumtamen quoniam ipsa Synagoga, id est perfidi Iudei illam quasi sororem suam spreuerunt, et eam honorare noluerunt, iusto Dei iudicio, in hoc seculo et in die iudicii, eius intercessione et auxilio carebunt. »Tu ergo Hierusalem, lauda Dominum, et lauda Deum tuum, Sion ,« id est Ecclesia gentium, que ideo Hierusalem et Sion spiritualiter appellaris, quia Deo, qui est pax summa, per fidem et operationem inherere comprobaris; et in specula, hoc est in altitudine spiritualis uite stans, hostes tuos de longe contemplaris. Lauda, inquam, Ecclesia, Deum  qui dedit tibi tantam aduocatricem, uidelicet suam gloriosam genitricem, quam idcirco Iudei despiciunt, quia illam fuisse suam sororem secundum carnem dicunt. Nos igitur Iudeorum perfidia et impietate depulsa a cordibus nostris, honoremus et magnificemus debita cum laude Matrem nostri Redemptoris. Hoc scientes pro certo, quia honor et laus, et gloria, et magnificentia, quam exhibemus eius genitrici in terris, ipsum nobis beneuolum faciet et in celis, et uenientem ad iudicium placabilem sua maiestate cum angelis et archangelis.


 Explicit sextus tomus.



INCIPIT SEPTIMUS TOMUS Super hoc quod dicitur: Indica mihi quem diligit anima mea, ubi pascas, ubi cubes in meridie, ne uagari incipiam post greges sodalium tuorum .

 Inter duodecim lapides pretiosos, topazium ceteris lapidibus pretiosiorem qui reperire desiderat, necesse est ut omnium lapidum quantitates et colores naturaliter agnoscat, ne forte errore ductus alterum pro altero indifferenter accipiat. Sunt enim inter duodecim, duo lapides aliqua ex parte topazio similes, uidelicet chrysolithus et chrysophrasus, qui uidentur esse aurei coloris sicuti est topazius. Sed in hoc tamen topazius ab aliis lapidibus differt, quia rarior inuentione est, et, ut dicitur, omni colore refulget. Idem uero lapis reperitur in Aethiopia et in regione Thebaida, unde et in eadem prouincia 334 insula esse refertur, que Topazion appellatur, ubi idem lapis topazius inuenitur. Quod autem de Aethiopia topazius ueniat, Dominus, ad beatum Iob loquens, manifestat.  Cum enim ad eumdem Iob Dominus loqueretur de sapientia: »Non adequabitur, inquit, ei topazius de Aethiopia .« Qui sunt ergo duodecim lapides pretiosi, nisi duodecim apostoli supra fundamentum, quod est Christus, fundati? Quem uero alium significat topazius rarior et pretiosior ceteris lapidibus, nisi Dominum nostrum Iesum Christum, qui est »speciosus forma pre filiis hominum ,« et est humilior omnibus hominibus? Inde etiam discipulis suis ipse in Euangelio fertur dixisse: »Discite a me quia mitis sum et humilis corde .« Unde bene dicitur quod topazius omni resplendeat colore, quia »in ipso omnis plenitudo diuinitatis inhabitat ,« et ipse decoratus  est ornatu omnis spiritualis uirtutis, quia secundum Ioannem, »uidimus eum quasi unigenitum a Patre, plenum gratie et ueritatis .« Preterea quod idem lapis topazius a seipso nomen insule donauit in qua reperitur, ut uidelicet a topazio insula Topazion appelletur, nullatenus absque ingenti sacramento factum esse creditur. Sicut enim per topazium Christum, sic et per hanc insulam, intelligimus sanctam Ecclesiam. Et quemadmodum hec  insula a topazio lapide nomen est sortita, ut ab ipso Topazion appellata, ita et sancta Ecclesia a Christo angulari lapide Christiana est nuncupata, et omnes fideles Christiani delectantur nomine Christi insigniri. Sane quod nos sanctam Ecclesiam insule comparauimus, secundum Isaiam prophetam locuti sumus, qui omnes Ecclesias per prophetie spiritum appellat insulas dicens: »Audite, insule, et attendite, populi de longe .« Merito ergo Ecclesie gentium insulis comparantur, quia sicut insule uentorum flatibus uerberantur et undarum irruentium tumultibus sepe concutiuntur, sic Ecclesie per diuersas mundi partes diffuse, magnis persecutionibus deprimuntur, et innumerabilibus tentationibus agitantur. Sed et hoc quod topazius secundum sententiam  Domini alloquentis, in Aethiopia reperiri dicitur, et quod sapientie idem topazius nullatenus cequetur, satis conuenienter Domino Iesu coaptetur. Per sapientiam enim, Christi diuinitas, per topazium uero digne intelligitur eius humanitas, qui topazius de Aethiopica terra tollitur, quia humanitas eius de nostra peccatrice et tenebrosa natura assumitur, et nequaquam eius diuinitati comparare possumus ipsius humanitatem, quia equalis est Patri secundum diuinitatem, minor uero Patre secundum humanitatem  . Hoc denique idem Filius manifestat in Euangelio dicens: »Ego et Pater unum sumus ,« quod pertinet ad eius diuinitatem; et alio loco: »Pater maior me est ,«  quod pertinet ad eius humanitatem. Unde et Dauid propheta testatur in Psalmis: »Minuisti eum paulo minus ab angelis .« Paululum minus quam angeli Filius Dei est minoratus, quia cum esset Deus immortalis et inuisibilis, pro nobis homo mortalis et uisibilis est factus. Et quoniam pro salute generis humani iussu Patris sui tantum se humiliauit; idcirco ab eodem Patre suo nomen quod est super omne nomen, accepit, ut in nomine eius  omne genu flectatur, et ab omni creatura celi et terre , cum Patre et Spiritu sancto unus Deus adoretur. Et hoc est quod in isto uersu sequitur: »Gloria et honore coronasti eum, Domine, et constituisti eum super opera manuum tuarum .«

Igitur post hanc paruam discretionem quam fecimus, iam redeamus ad id unde longius euagati sumus, et intenta cordis aure audiamus quid est quod dicit Sponsa ad Sponsum, Ecclesia ad Christum: Indica mihi quem diligit anima mea, ubi pascas, ubi cubes in meridie, etc. Ac si dicat: Topazius es, lapis pretiosus es; te quero, te desidero, te super omnia diligo. Indica mihi te ipsum, quia inter tot lapides pretiosos te reperire non possum, et hoc est quod  sequitur: Ne forte uagari incipiam per greges sodalium tuorum, querendo te sic, ut quondam illi uagabantur et errabant, de quibus in Euangelio Dominus dicebat: »Quem dicunt homines esse hominis Filium? Responderunt discipuli: Alii Eliam, alii Ieremiam, aut unum ex prophetis .« Isti ergo omnes incipiebant uagari post gregem sodalium, hoc est inter lapides pretiosos errabant, querentes topazium, et uolebant accipere pro topazio chrysolithum, uel chrysophrasum, qui parte ex aliqua similes sunt ei, quia sunt sicuti ipse est coloris aurei. Audierant enim prophetas miracula fecisse sicut Christum, quod est coloris aurei esse sicut topazium. Sed Petrus Spiritu sancto reuelante aliis lapidibus  relictis, uerum topazium agnouit quando dixit: »Tu es Christus Filius Dei uiui .« Ac si diceret: Equidem prophete inter homines magne auctoritatis tempore suo exstiterunt, id est quasi lapides pretiosi miraculorum gloria refulserunt, sed tamen quemadmodum tu es Filius Dei, nullatenus fuerunt. Audiamus ergo, remoto secularium causarum tumultu, orationem qua sancta Ecclesia Christum deprecatur, ut seipsum certis indiciis ei manifestare dignetur, ne forte aliquem sanctorum  pro eo adoret et colat, et sue simplicitatis errore seducta in idololatriam incidat. Consideremus denique quid sancte Ecclesie Christus respondeat, et qualiter 335 cultum solius diuinitatis ab omnibus sanctis remoueat, et eam soli Deo, cui iure debetur, attribuat. Sanctos  quippe honorare debemus, non adorare. Deus autem solus est adorandus et honorandus; sancti uero pro amore ipsius sunt tantummodo honorandi, non adorandi. Dicat ergo Christus ad sanctam Ecclesiam: Tu me deprecaris quamuis remota omni ambiguitate te certificem ubi, id est in quo loco pascam uel accubem, et ego respondebo tibi quia in meridie pascor et accubo, id est in Patre meo requiesco et maneo, in quo mansi equalis ei per omnia ab eterno. Quod autem Filius in Patre et Pater in Filio ineffabiliter ab eterno maneat, omnis auctoritas tam Noui quam ueteris Testamenti consona uoce predicat. Unde est illud quod Dominus loquitur ad Patrem de discipulis suis: »Pater, uolo ut sicut tu es in me, et ego in te, ita et ipsi unum sint in  nobis .« Et alio in loco dicit Dominus ad Philippum: »Philippe, qui uidet me, uidet et Patrem meum, non credis quia ego in Patre et Pater est in me .« Alioquin propter ipsa opera credite, quia ergo auctoritate diuinarum Scripturarum satis ostendimus quomodo in Patre manet Filius, id est in meridie accubet et pascat Christus: nunc restat ut a nobis ostendatur, ubi in diuinis eloquiis Deus Pater meridies appelletur, quia hoc raro imo rarissime reperitur, et quanto rarius tanto pretiosius. Deus omnipotens »Pater misericordiarum, et Deus totius consolationis, qui consolatur nos in omni tribulatione nostra ,« cui displicent mala que facimus, et cui placent bona que agimus, ipse loquitur in Isaia propheta,  dicens: »Quiescam in loco meo, et considerabo quasi meridiana lux .« Quid est ergo quod dicit in loco meo quiescam? Quando laborauit ipse, ut modo querat requiem? Et quare se comparat meridiane luci plus quam aure uel alteri hore diei? Quid uero est quod dicit considerabo, cum considerare illius sit qui rem aut nescit, aut non intelligit? Ipse enim scit et intelligit omnia antequam fiant. Que est ergo requies Dei, nisi pax in corde fidelis Christiani et religiosi? Sic enim scriptum est: »In pace in idipsum dormiam et requiescam .« Et in Isaia inuenimus dicentem Dominum: »Hec est requies mea, refice lapsum .« Magnam igitur requiem Deo nostro damus, quando peccatorem lapsum ut a peccato  suo conuertatur, exhortamur. Et alibi dicit Scriptura: »Super quem requiescam, nisi super humilem et quietum, et trementem uerba mea?«  Quis autem est locus Dei, nisi pax et iustitia, pietas et misericordia, et omnium uirtutum mater obedientia? Inde dicit Dauid propheta: »In pace factus est locus eius, et habitatio eius in Sion .« Sion quippe interpretatur specula. Specula uero res est alta, in qua si homo positus fuerit, longe ualde a se respicere poterit. Per Sion ergo que interpretatur specula, intelligitur omnium uirtutum obedientia genitrix. In qua si quis usque ad ultimum diem uite sue meruerit perseuerare, sine dubio usque ad contemplandum  diuine maiestatis claritatem poterit peruenire. Sic enim dicit diuina Scriptura de obedientia: »Per obedientiam peruenitur usque ad occultorum Dei notitiam.« Quid autem est quod Deus Pater considerat, nisi hoc quod ipse secundum Iob prophetam  omnes gressus, id est opera nostra dinumerat, ut uidelicet post mortem unicuique nostrum secundum quod egerit reddat. Sic enim dicit Paulus apostolus: »Omnes nos oportet manifestari ante tribunal Christi, ut recipiat unusquisque prout gessit siue bonum, siue malum ,« Inde etiam dicit beatus Augustinus: Sicut in Ecclesia modo stamus, et nos inuicem presentes aspicimus, sic in die iudicii ante tribunal Dei astituri sumus. Hanc enim animam quam modo  habemus, tunc habebimus, et in hoc ipso quo nunc induimur corpore, suscitandi sumus. Non enim sicut equi et boues facti sumus, ut eterna morte pereamus, sed postquam hic uixerimus, alibi iudicabimur, ut aut pro bonis operibus premia consequamur eterna, aut pro peccatis nostris supplicia perpetua consequamur. Unde et Propheta ait: »Semel locutus est Deus ,« id est ab eterno immobiliter statuit et predestinauit. Quid? »Duo hec que audiui .« Que sunt? Omnis »potestas Dei « Patris omnipotentis est. Ecce habes unum. Et tibi, Domine Iesu Christe, misericordia. Ecce habes alterum. Quia tu reddes in die iudicii unicuique secundum opera sua . Quod autem ad Filium, et non ad Patrem pertineat iudicium,  audi ipsum in Euangelio dicentem: »Pater non iudicat quemquam, sed omne iudicium dedit Filio .« Considerat ergo Deus Pater omnipotens in loco suo quasi meridiana lux omnia que in hoc seculo facimus, ut per Filium suum nobis reddat in die iudicii secundum quod meruimus. Unde scriptum est: »Deus altissimus patiens redditor est .« Et merito Deus dicitur Altissimus, quia nulla res eius sublimitati comparatur. Patientem uero redditorem Deum diuina Scriptura ideo appellat, quoniam qui peccatores ut conuertantur patienter exspectat, non conuersos tandem durius damnat. Sed iam intueamur cur Deus omnipotens meridiane claritati se comparauit, et quare  ipse qui est Creator omnium creaturarum, sue creature, id est claritati solis se equiparauit. Neque enim inter omnes creaturas creaturam aliquam sole clariorem potuit quantum ad nos reperire. Sicut ergo sol pre omnibus elementis et luminaribus 336 huius mundi ob dignitatem et claritatem sui eminet et refulget; sic Deus omnipotens omnibus rebus, quas ad laudem et gloriam nominis sui creauit, dignior et eminentior apparet. Et sicut sol feruente meridiano tempore diffusis ubique radiis admirabilis sue claritatis totum mundum illuminat, sic Deum omnipotentem considerata eius omnipotentia et misericordia omnis creatura contremiscit et adorat. De qua misericordia dicit Psalmista: »Misericordia Domini plena est terra ;« et iterum:  »Misericordias Domini in eternum cantabo .« uere terra plena est Domini misericordia, quia omnis creatura que in ea uiuit, non hoc ex suo merito, sed de misericordia Dei, ut subsistat, accepit. Et bene idem Psalmista dicit, quod misericordias Domini in eternum cantabit, quia et hoc quod hic bene operamur, et quod post mortem ad gaudia paradisi introducimur, hoc totum de misericordia Dei procedit, qui nos cum non essemus condidit, et diabolo suadente deceptos et perditos pietate sua saluauit. Qui etiam secundum Paulum apostolum  neminem uult perire, sed omnes ad agnitionem sui uult uenire. Sed si hoc constat quod Deus neminem perire uult, sed  omnes ad cognitionem sue diuinitatis pertingere, quare pereunt illi qui pereunt? Ideo utique pereunt, quia mandatis Dei obedire contemnunt. Ecce Deo largiente quantum potuimus ex uerbis euangelicis ostendimus quod Filius ab eterno in Patre maneat. Et ex Isaie prophete oraculis sententiam protulimus, in qua Deus Pater meridianam lucem se per comparationem appellat.



CONCLUSIO SENTENTIAE.

Igitur pro certo constat et nullus inde dubitat quia, si Pater est meridies, et si Filius manet in Patre, sine dubio manet in meridie. Respondeat ergo iustum est Christus sancte Ecclesie, et dicat: Tu queris a me ut indicem tibi ubi pascam et accubem, et ego tibi respondebo, quia in meridie pasco  et accubo, hoc est in Patre meo, qui est uerax meridies, maneo sicut mansi ab eterno.



RECAPITULATIO A SUPERIORIBUS, QUALITER AD PERSONAM PATRIS REFERRI DEBEAT ISTA SENTENTIA, SCILICET, »INDICA MIHI,« ETC.

Qui eternos montes de superioribus rigat suis, qui terram inferius iacentem de fructu operum suorum satiat et inebriat , ipse potens est nobis dare spiritum spiritualis sapientie, quo repleti ualeamus intelligere occulta sacramenta in Scripturis diuine legis que desideramus. Sicut enim quondam Moyses egregius propheta  prius montem ascendit, et postea cum Domino familiare colloquium de arcanis rebus habuit, sic necesse est ut sancta Ecclesia modo faciat. Quasi enim montem magnum et  excelsum conscendit, quando transitoria cuncta despiciens et seipsam transcendens, ad collocutionem Sponsi sui, id est Filii Dei accessit, et ab eo quesiuit dicens: Indica mihi, quem diligit anima mea, ubi pascas, ubi cubes, etc. Ascenso igitur altissimo monte, hoc est postquam perfruita est Filii Dei Patris dulcissima allocutione, necesse est ut ad ipsum Deum Patrem humiliter accedat, et ab eo supplici deuotione ubi pascat, ubi cubet requirat. Ad exordium ergo nostre orationis redeamus, et quid sint eterni montes, uel que sint superne rorationes, queue sit terra inferius iacens uel satietas et ebrietas fructuum Dei subtiliter requiramus. Aeternos montes illos arbitror debere intelligi, de quibus Psalmista ad Dominum  dicit: »Illuminans tu mirabiliter a montibus eternis .« Montes ergo eterni, patriarche sunt et prophete et apostoli, a quibus nos sumus mirabiliter illuminati, quia per exempla patriarcharum, per eloquia prophetarum, per doctrinam apostolorum Christiane religionis fidem agnouimus, qui prius remoti longe a cognitione Dei in tenebris et in umbra mortis sedebamus, unde Isaias propheta ait: »Populus gentium qui ambulabat in tenebris, uidit lucem magnam, habitantibus in regione umbre mortis, lux orta est eis .« uere lux magna et admirabilis populis gentium est orta, quando fides Christi per predicationem apostolorum in cordibus eorum est plantata et radicata, et sicut ceperunt in se Christum habere habitatorem, qui prius in cordis  hospitio recipiebant diabolum pessimum seductorem, et animarum suarum crudelissimum interfectorem. Unde et Paulus dicit: »Per fidem Christum habitare in cordibus nostris .« Denique et beatus Augustinus  : »Fides, inquit, in corde tuo, Christus est in corde tuo.« Luce ergo clarius constat quia, nisi lumen fidei in cordibus nostris resplendeat, in tenebris infidelitatis sedebimus, et Christum habitatorem nullatenus habebimus. De his montibus Psalmista dicit: »Montes excelsi ceruis, petra refugium herinaciis .« Quod petra Christum significet Paulus apostolus edocet, dicens: »Petra autem erat Christus .« Montes uero excelsi ipsi sunt, qui superius 337 apellati sunt montes sancti, uidelicet prophete et  apostoli. Consuetudo ceruorum talis esse dicitur, ut ad montes fugiant quando a uenatoribus fugantur. Omnibus liquet quod herinacii aculeis et spinis sunt pleni. Per hec duo animalia duo genera hominum peccatorum designantur, que in gremio sancte Ecclesie continentur. Unum genus est, quod pro peccatis suis penitentiam agit et plorat, et de actibus propriis diffidens, per suffragia et orationes sanctorum ad misericordiam Dei peruenire se sperat. Quod genus hominum merito ceruis comparatur, qui ad montes fugiunt ut a morte liberentur. Aliud uero genus hominum est quod occultis et publicis peccatis subiacet, et quanto amplius desperans diuersis criminibus se ipsum subdit, tanto longius a Deo recedit; dumque abiecto Dei timore, coram  hominibus peccare non formidat, quasi in morem herinacii plenum spinis et aculeis se esse manifestat. Sane aliquando hoc genus hominum in articulo mortis compungitur, et considerata peccatorum suorum mole in interiori homine suo ualde cruciatur, dumque ad penas eterni cruciatus iturum se non dubitat, diuina aspiratione tactus ad Christum, qui est uera petra, redire festinat, qui sinum clementie, et fontem pietatis et misericordie mortalibus aperiens, per prophetam suum clamat: »Nolo mortem peccatoris, sed ut conuertatur et uiuat .« Montes igitur excelsi refugium sunt ceruis, et petra refugium est herinaciis, quia sicut peccatores penitentes et bene operantes, per suffragia  et orationes saluantur, sic miseri, desperati et peccatorum suorum spinis circumdati, a Christo recipiuntur, si tamen ad extremam uite sue horam ad ipsum conuertantur. Sic enim diuina Scriptura ait: »Peccator quacunque hora ingemuerit, saluus erit .« Ecce ostendimus Deo adiuuante quantum potuimus, quid sint eterni montes; nunc restat ut demonstremus quid sint superne rigationes. Moyses namque dicit: »Concrescat ut pluuia doctrina mea, et fluat ut ros eloquium meum . Isaias quoque ait ad Dominum: »Quia ros lucis, ros tuus .« Manifestum est ergo quod diuine Scripture appellentur rigationes superne,  quibus rigati sunt prophete et apostoli, et uelut ore celesti fecundati. De ista rigatione Paulus apostolus loquitur dicens: »Terra bibens desuper uenientem imbrem, et fructificans opportunam, ab his, a quibus colitur, accipit benedictionem .« De hac iterum roratione celesti Dauid loquitur dicens: »Fluminis impetus letificat ciuitatem Dei .« Ciuitas uero Dei est corpus uel anima uiri iusti, que plenius tunc letificatur, quando fluentis diuinorum eloquiorum delectabiliter irroratur. Hinc iterum Dauid dicit: »Inebriabuntur ab ubertate domus tue, et torrente uoluptatis tue potabis eos .« Domus namque Dei est sancta Ecclesia, ubertas eiusdem domus est diuina Scriptura, qua sobrie et religiose fidelis anima debriatur,  quando omnia que sunt huius mundi, spirituali excessu sopita, obliuiscitur, et soli Deo puritate mentis coniungitur. Torrens autem uoluptatis Dei est abrenuntiatio huius seculi, quia sicut torrens omnia ante se posita obruit et precipitat, sic qui perfecte seculo renuntiat, prospera et aduersa despicit, carnem suam cum uitiis et concupiscentiis libenter crucifigit, nichil est quod propositum mentis eius retardare ualeat, donec ad ipsum peruenire possit, quem super omnia et supra seipsum diligit. Cum ergo constet quia abrenuntiatio huius mundi sit uoluptas magna et delectatio Dei, manifestum est quod qui nec sibi ipsis, nec mundi desideriis uel concupiscentiis renuntiant, nullam in cordibus suis acceptabilem delectationem prorsus Deo preparant.  Eant ergo impii et affluant diuitiis huius seculi, et sciant procul dubio quia quanto amplius huic mundo et sue carni male uiuendo seruiunt, tanto longius a Deo recedunt, et diabolo crudeli dominatori se coniungunt. Sic enim ait Ioannes apostolus: »Filioli, nolite diligere mundum, neque ea que in mundo sunt, quia si quis dilexerit mundum, non est caritas Patris in eo .« Ex quibus uerbis liquido apparet quia dilectio huius mundi ab humanis cordibus caritatem Dei remouet, et quoniam Deus caritas esse dicitur, remota caritate a corde nostro, sine dubio et Deus remouetur.

Igitur ostensis eternis montibus, propalatis supernis  rigationibus, mens nostra Spiritus sancti rore afflata iam dilucidare conabitur que sit illa felix et beata terra que de fructu operum Dei satiatur. Sane de terra locuturi, non longe a nobis recedamus, quia nos ipsi terra sumus. Sic enim dicit Dominus ad Adam: »Terra es, et in terram ibis .« Caueamus denique ne forte, quod absit! nos simus illa terra que a Domino serpenti in cibum est concessa. Liber enim Genesis  dicit quia hac maledictione Deus diabolum in serpente percussit, ut uidelicet terram comedat omnibus diebus uite sue pro eo quod hominem sua fraude decepit, qui ab ipso Deo creatus erat recte  et simplicis nature. Quod etiam Scriptura testatur dicens: Deus fecit hominem simplicem et rectum ; simplicem, ut malum nunquam faceret, rectum autem, ut ab ipso Deo nunquam recederet. uerum quia primus parens noster spe deductus inani, Deo et diabolo se posse obedire putauit, pro simplicitate duplicitatem incurrit, quia rectitudinem mentis quam a Deo acceperat, et postquam ipsi soli placere 338 debuerat, ad cognitionem mali, blanditiis mulieris delinitus intorsit, iuxta Dei dispensationem actum est, ut statum rectitudinis eterne amitteret, et quoniam cum stare posset stare noluit, modo uero cum stare uellet stare non possit. Sed iam nunc ad terram redeamus de qua paulo ante loqui ceperamus. Terra que data est  diabolo in cibum, Iudei erant qui Dominum Iesum interficere cupiebant. Quibus et ipse Dominus ait: »uos ex patre diabolo estis, et desideria patris uestri perficere uultis. Ille homicida ab initio erat, in ueritate non stetit ;« ac si diceret: uos terra estis diaboli, idcirco de fructu operum eius desideratis satiari, et quia ille homicida comprobatur esse, et in ueritate nullatenus stetisse, uos patrem uestrum sequentes me uultis interficere, et in me qui sum ueritas, nec uultis stare, nec credere. Nos ergo simus illa terra que fructificans a Domino benedictionem percepit, sicut Dauid dicit: »Dominus dabit benignitatem, et terra nostra dabit fructum suum .« Dat igitur Dominus nostre terre benignitatem, quando cordi  nostro inspirat sui amoris suauitatem, ut pro ipso dura et aspera delectabiliter sustineamus, et ea que animam in mortem resoluunt uitia carnis humane, funditus a nobis abiiciamus. Dat, inquam, suam benignitatem nobis Dominus quando mentibus nostris intimat cognitionem sui ipsius, qua cognitione mentes nostre quasi spiritali potu debriate gaudia huius mundi pro nichilo ducunt, quia ad ipsum cuius cognitio est uita eterna, spreta seculi fallaci gloria peruenire contendunt. Unde idem Dominus in Euangelio ait. »Hec est uita eterna ut cognoscant te, et quem misisti Filium tuum unum et uerum Deum esse .« Terra autem nostra fructum suum dat, quando mens nostra in superna contemplatione  rapta ad Deum suspirat, et cum ipso obliuiscens sue fragilitatis unus spiritus effici desiderat, quem sincero caritatis amore pre omnibus creaturis ut dignum est amat. Terra, inquam, nostra tunc fructum suum dabit, quando corpus nostrum, per bona opera que modo agit post huius uite fragilis terminum multis tentationibus probatum Deo reddet spiritum suum, dicens cum Psalmista: »In manus tuas commendo spiritum meum .« Cuius uidelicet carnis fructus felici gaudio tunc duplicabitur, quando ipsa caro per resurrectionis gloriam clarificata una cum suo spiritu eterna beatitudine donabitur; ut, sicut in hoc seculo ambo sustinuerunt pro Deo penas et tribulationes, sic post diem iudicii pari gaudio recipiant  illius summe et incomparabilis glorie promissas a Deo mansiones. De quibus idem Dominus discipulis suis ait: »In domo Patris mei multe mansiones sunt .« Igitur quoniam intentio mentis nostre prout uires ei suffragantur, et laborauit ostendere que sit terra que de fructu operum Dei satiatur; nunc superest ut de ipsis operibus Dei, et fructu operum ipsius ad laudem et gloriam nominis eius loquatur. Opera autem Dei generaliter siue uniuersaliter omnes creature sunt, que ab ipso Deo sapientissima ordinatione create sunt. De qua admirabili creatione sic protestatur auctoritas diuine Scripture: »Qui uiuit in eternum creauit omnia simul .« Unde Dauid propheta ad Dominum dicit: »Omnia in sapientia fecisti .« uere etenim Deus omnia in sapientia sua fecit, quia in Filio suo, qui est eius sapientia et uerbum et uirtus, cuncta ineffabiliter condidit. Quod idem propheta in Spiritu sancto sentiens alio loco declarat, dicens: »Et tu in principio, Domine, terram fundasti, et opera manuum tuarum sunt celi .« Filium autem Dei Propheta hic principium appellat, quem in inferiori psalmo sapientiam eius nuncupauerat. Per celum uero et per terram, que his duobus elementis continentur, intelligere debemus; quoniam infra ambitum horum elementorum omnes creaturas que a Deo create sunt, esse credimus. Quod Moysen eximium prophetarum in Spiritu sancto sensisse arbitrantur, qui de creatione mundi edisserens sic loquitur, dicens: »In principio  creauit Deus celum et terram ;« ac si dicat: In Filio suo, qui est principium omnis creature quam ipse condidit, celum et terram, et ea que his continentur creauit. uerumtamen inter cetera opera que Deus omnipotens per Filium suum condidisse creditur, quoddam admirabile et speciale opus idem Filius fecisse legitur. De quo opere Isaias propheta diuino spiritu tactus ita protestatur: »Opus eius alienum fuit ab eo, ut faceret opus suum, prius fecit opus alienum .« Que uerba sancti prophete quia ualde obscura sunt, et quoniam in aliis prophetis facile reperiri non possunt, sollicita intentione a nobis debent pensari, eo quod a tanto propheta nequaquam prolata sunt  sine pondere magni sacramenti. Habent enim ista uerba intra se ingens mysterium ab exteriori cortice littere quasi quodam uelamine coopertum. Que uerba nisi enucleatius discutiantur, latens mysterium quod intus est nullatenus in lucem propalatur. Quid est ergo quod propheta dicit quia opus Filii Dei alienum ab ipso Deo fuit? Quid enim est quod ait ut faceret opus suum prius fecit alienum? Queramus ergo aliquod exemplum, quo adducto et discusso lucidius ostendamus, latens sacramentum quod in hac sententia pandere desideramus. Quidam dominus ad quemdam seruum suum loquitur, dicens : uade prius operare in uinea mea, et post hec operaberis 339 in uinea tua, et scias pro certo quod nullatenus in uinea tua operaberis, nisi prius in  uinea mea operatus fueris. Audiens igitur ille, operatur domini sui uineam, et post hec facit opus in propriam uineam suam, sicque prius facit opus alienum, ut postea faciat opus suum. Sic nimirum, sic Dominus iehsu Christus egit. Prius fecit opus alienum ut postea faceret opus suum. Nasci etenim, pati, crucifigi, mori et resurgere alienum opus fuit ab eius diuinitate. Ipse inuisibilis, impassibilis, immortalis, utpote Deo Patri et Spiritui sancto ceternus et consubstantialis. Opus namque proprium Filii Dei redemptio exstitit generis humani. Sed nisi prius nasceretur, pateretur, moreretur, et resurgeret, nullo modo genus humanum libero arbitrio suo perditum a morte redimeret. Fecit ergo Filius Dei opus alienum, ut postea faceret opus  suum, quia prius sustinuit mortem que non conueniebat eius diuinitati, ut postea genus humanum redimeret, quod congruebat eius diuinitati. Ecce ostendimus, non tamen ut dignum est, que sunt opera Patris et Filii generalia, uel que sunt Filii tantummodo specialia, sicuti est mortem pati, quod nec eiusdem Filii, nec ipsius Patris congruit diuinitati. Mors quippe humana ad humanitatem Christi solummodo respicit, diuinitas autem Patris, et eiusdem Christi et Spiritus sancti sine experientia mortis, uel alicuius passionis prorsus permanet et permansit. Demonstremus ergo quid sit fructus operum Dei quo fructu nos, qui terra sumus, debemus satiari. Fructum namque operum Dei hunc esse estimamus, si consideratis operibus ipsius  Domini qui omnia fecit, hec laudemus et glorificemus. Fructum, inquam, operum Dei hunc esse sciamus, ut ex consideratione creaturarum, ipsi Creatori gratias et laudes ut dignum est referamus. Quippe qui ex nulla existente materia omnia que facta sunt, mirabiliter condidit, et primum hominem ineffabili potentia de limo terre creauit, et ei insensibile spiraculum uite inspirauit. Preterea, quod maioris glorie et excellentioris dignitatis est, eidem homini pre ceteris creaturis imaginem et similitudinem suam donare dignatus est. De nulla enim creatura nisi de solo homine testatur diuina Scriptura , quod ad imaginem et similitudinem Dei sit formata uel creata. Age ergo, o homo,  age, inquam, gratias clementie et bonitati Creatoris tui. Noli, queso, noli esse ingratus collatis tibi ab ipso beneficiis: responde quantum potes uisceribus eius caritatis. Cui iuxta possibilitatem tuam tali conditione, si uis, potes respondere, si ipsius mandatis que tibi ob salutem tuam tradidit, uolueris obedire, et si te immunem ab omni peccato custodieris,  et in eius seruitio usque ad ultimum uite tue terminum perseueraris. Magne ergo auctoritatis et dignitatis es, o homo! Deus omnipotens ad imaginem suam te creauit, Filius eius Dominus iehsu Christus sanguine suo redemit, a Spiritu sancto clementer illuminatus es, a septiformi gratia eiusdem Spiritus sancti ad cognitionem sancte Trinitatis imbutus es.

Imaginem Dei in te representas, quandiu non peccas, si uero aliquando peccato consentis, recedente imagine Dei a te, ipsi diabolo assimilaris qui peccando et superbiendo a Deo recessit, et seipsum, qui erat signaculum similitudinis glorie Dei, sicut Ezechiel propheta dicit , irrecuperabiliter damnauit et perdidit. Superius diximus  quod sicut olim Moyses prius montem Sina ascendit, et sic demum de arcanis et mysticis rebus cum Domino soliloquium habuit: sic sancta Ecclesia fecerat. Quasi enim montem magnum excelsumque ascendit, quando ad soliloquium Sponsi sui, qui est »speciosus forma pre filiis hominum ,« accessit, et ab eo requisiuit, dicens: Indica mihi, quem diligit anima mea, ubi pascas, ubi cubes, etc. Accedat ergo ad soliloquium Patris omnipotentis, et remotis a se sordibus totius iniquitatis ab ipso simili modo caritatis affectum requirat, ubi ipse cubet, et ubi ipse pascat. Igitur antequam Deus Pater omnipotens Sponse Filii sui colloquatur, uel priusquam ipsa Sponsa ab eodem Patre Sponsi sui audire mereatur: Intellige, filia, et uide, et inclina  aurem tuam, et obliuiscere populum tuum, et domum patris tui, et tunc ubi pasco uel cubo, indicabo tibi; antequam istud fiat, necesse est ut mens nostra peruigili intentione requirat ubi in diuinis eloquiis Filius Dei mons appelletur, ne forte nostra locutio ab aliquo minus erudito de falsitate redarguatur, pro eo precipue quod Christum montem appellauimus, et ei montem Sina per similitudinem equiparauimus. Multis igitur auctoritatibus preter missis, que hoc quod dicimus protestantur, sola sufficiens et idonea auctoritas ut dignum est in medium proferatur, cui gratie spiritualis filii et diuine legis amici aures spirituales gratanter prebeant, et inimici ueritatis, uel minus sapientes non habeant  quid contradicant. Daniel propheta secretorum Dei conscius, memoria abundantie suauitatis Spiritus sancti refertur admirabile somnium illius magne et terribilis uisionis, quam rex Babylonis uiderat, exponens, inter cetera que sibi proloquitur, Christum montem interpretatur dicens: uideras, etc.





DE SOMNIO REGIS NABUCHODONOSOR. *

 340 uidebas, rex, et ecce statua una stabat coram te, cuius aspectus terribilis erat ualde. Huius, inquam, statue caput erat ex auro, pectus et brachia de argento, uenter et femora de ere, tibie ferree, pedum quedam pars ferrea, quedam fictilis erat. uidebas ita, donec abscisus est lapis de monte sine manibus, et percussit statuam illam in pedibus ferreis et fictilibus, et comminuit eam. Lapis uero hic qui percussit statuam illam, sicut Daniel dicit , factus est mons magnus, et impleuit uniuersam terram. Lapis igitur qui abscisus est de monte sine manibus, Christus est, qui sine carnali opere originem duxit de generis humani massa peccatrice. De quo lapide bene dicitur quod mons magnus factus sit, et uniuersam terram impleuerit,  quia Euangelium, quod Dominus iehsu condidit et discipulis suis ut predicarent tradidit, uniuersum orbem impleuit, sicut idem discipulis suis dicit: »Ite in uniuersum orbem, predicate Euangelium omni creature .« uerumtamen mons iste lapis paruulus erat, quando in Iudeo tantummodo Deus notus erat, sed hic lapis mons magnus efficitur, quando »a solis ortu usque ad occasum laudabile nomen Domini « predicatur, »nec est qui se abscondat a calore ,« id est a predicatione eius Euangelii quod predicatum est per apostolos uniuerso orbi. Lapis ergo effectus est mons magnus, et impleuit uniuersam terram, quando secundum Isaiam prophetam  ille qui puer natus est nobis, et filius datus est nobis, stella demonstrante  de celo. Deus excelsus apparuit per uniuersum orbem. Lapis, inquam, iste, id est Christus, creuit in montem magnum, quia omnes gentes quas ipse fecit, modo ueniunt et adorant eum, et glorificant et laudant nomen eius in eternum. Sed iam nunc uideamus quid significet illa statua quam lapis iste percussit et comminuit, quia tam admirabile somnium, et tam insolita uisio, sine pondere magni sacramenti regi Babylonis nullatenus ostensa fuit. Caput, inquit, eius ex auro, pectus et brachia de argento, uenter et femora de ere, tibie ferree, pedum quedam pars ferrea, quedam fictilis erat. Ista ergo statua in septem partes est diuisa, et ex quinque materiis uidetur esse constituta. Si  igitur per istam statuam hoc seculum figuraliter accipimus, et si per septem partes eiusdem statue, uel per quinque materias ex quibus hec statua constat, quinque uel septem seculi etates intelligimus, probabilem sensum et rationabilem intellectum habebimus. Illi enim homines qui fuerunt in prima seculi etate ab Adam usque ad Ne, quasi  caput aureum exstiterunt huius statue, quia sicut caput est principium corporis, sic ipsi erant initium seculi sequentis et humani generis, uel quemadmodum aurum ob dignitatem sui eminet metallis omnibus, sic illa prima etas seculi gloriosior et excellentior fuit ceteris futuris etatibus. Per argentum uero, quod est secunda materia post aurum, secunda etas seculi, que fuit a Ne usque ad Abraham, intelligitur. Quia sicuti argentum ualde inferius et peius auro esse cognoscitur, sic secunda etas multum deterior et inferior prima seculi etate comprobatur. Denique ob huius etatis malitiam Dominus diluuium adduxisse fertur super terram. Per es uero, quod pro patientia et fortitudine aliquando ponere solemus, tertiam seculi etatem ab Abraham  usque ad Moysen digne intelligimus, quia in illa etate uiri fortes et patientes inter aduersa et prospera exstiterunt, scilicet, Abraham, Isaac et Iacob, et alii quamplures qui precepta Dei per patientiam et animi fortitudinem fideliter seruauerunt. Per materiam uero ferri quartam etatem seculi debemus intelligere, que a Moyse egregio propheta usque ad Dauid dignoscitur exstitisse.

Quinta autem etas, que exstitit a Dauid usque ad aduentum Christi, bene quidem intelligitur in materia lutea et fictili, que, quamuis coniuncta esset ferro, tamen et non poterat conglutinari. In illa enim etate que ante aduentum Christi fuit, gentilis et Iudaicus populus in Iudea simul mistus exstitit,  sed sicut lutum in illa statua non ualuit consolidari cum ferro, sic gentilis populus ueram concordiam nullatenus habuit cum Iudaico populo. In sexta igitur etate abscisus est lapis sine manibus de monte, id est Christus natus est absque tactu hominis de Maria uirgine, qui percussit statuam et comminuit, id est gloriam huius seculi, quam esset uilis et contemptibilis, ostendit. Cum enim dixit discipulis suis: Beati pauperes spiritu, quoniam uestrum est regnum Dei , paupertatem spiritualem pretulit auro et argento, eri et ferro, et omnibus diuitiis huius seculi. Bene ergo dicitur quod lapis statuam in pedibus ferreis et fictilibus percussit, quia Christus, qui est angularis lapis, per predicationem spiritualis paupertatis, luteam  et cenosam gloriam huius seculi ad nichilum redegit et destruxit. Post hec uero hic lapis creuit in montem magnum, et impleuit uniuersam terram, quando Christus per predicationem Euangelii quod Deus esset, omnibus innotuit per uniuersum orbem.

341 Possumus quoque allegorizando, per septem  membra huius statue, septem huius seculi etates spirituali intelligentia accipere. Sane per caput aureum statue huius, digne homines prime seculi etatis intelligimus. Quia sicut aurum nullum habet colorem nisi naturalem, sic homines illius prime etatis nullam legem habuerunt, per quam Deum cognoscerent, nisi naturalem: »Diliges Dominum Deum tuum ex toto corde tuo, et proximum tuum sicut teipsum .« Per creaturam quippe cognoscebant Creatorem; »Inuisibilia enim Dei, per ea que facta sunt, uisibilia ab eis cognoscebantur ,« et omnis creatura animos intuentium dirigebat ad suum Creatorem. Sempiterna quoque et admirabilis eiusdem Creatoris claritas in singulari operatione solis et lune, stellarumque apparebat,  que homines, qui non credebant ei, inexcusabiles faciebant. Qui enim tantam claritatem et formositatem suis contulerat creaturis, sine dubio multo clarior et speciosior, et formosior in sua maiestate consistebat. Quia uero in pectore mortalium cogitationes uersantur, non sine causa per pectus statue secunde etatis homines intelligimus, quorum praua cogitatio et malitiosa operatio ad hoc Deum maiestatis procurasse dicitur, ut si dici liceat, ipse Creator creature sue irasceretur, et omne genus mortalium iniquitate sua exigente aqua diluuii deleret, paucis superstitibus duntaxat remanentibus, e quibus postmodum totum mundum repararet. Per brachia autem, quibus labor et fortitudo humani exercitii solet exprimi, homines tertie etatis, que  fuit ab Abraham usque ad Moysen, possunt designari, qui inter aduersa et prospera huius seculi, in fide perstiterunt fortes, et pro custodia mandatorum Dei magnos sustinuerunt agones, ut uidelicet ille patriarcharum eximius Abraham, qui, sicut dicit Apostolus , contra spem fideliter credidit in spiritu, et nutui uoluntatis Dei obediens, terram natiuitatis sue deseruit, inauditam quoque et insolitam obedientiam antea seculis et generationibus adimplere paratus fuit, quando filium suum, in quo spem repromissionis acceperat, perfectum obedientie exemplum nobis demonstrans Deo sacrificare uolebat. In eadem uero etate huius magni patriarche Isaac filius exstitit , qui cecitatis corporalis  flagellum a Deo sibi datum libenter sustinuit, et sicut quondam Patri suo in oblatione sui ipsius assensum prebuerat, sic in cecitate corporali quam patiebatur, Deo gratias agere satagebat. Propterea quippe donum prophetie ab ipso Deo accipere meruit, et in excessu mentis positus reuelatis oculis cordis Iacob filium suum in his uerbis benedixit: »Ecce odor filii mei sicut odor agri pleni .« Quem ergo in spiritu prophetie Isaac filium appellat, nisi Christum qui de eius semine per lineas generationum nasciturus erat? Cuius uero agri pleni odorem Isaac odoratus spiritualiter sensit, nisi plenitudinem diuinitatis que in Christo, sicut dicit Paulus, corporaliter requieuit?  Unde Ioannes, in quo sancti Spiritus erat gratia, de plenitudine,  inquit, eius nos omnes accepimus, gratiam pro gratia . Odor igitur agri pleni est plenitudo diuinitatis Christi. Preterea Iacob in eadem etate existens, dum duas uxores sibi carnali coniugio copulauit, quasi Christus duas gentes in fidei unanimitate sibi sociauit, uel ille due beate uite, actiua scilicet et contemplatiua, quantum essent amplectende, nobis insinuauit. Per uentrem uero ereum huius statue, in quo humana uiscera continentur, homines illius etatis, que a Moyse usque ad tempora apostolorum fuit, designantur, quia sicut infra uentrem multa sunt que non patent uisibus humanis, sic ea que agebantur sub tempore date legis, nullatenus patebant ad liquidum sensibus nostris. Quoniam igitur de femoribus humana propago  egreditur, merito per femora huius statue etas illa accipitur, que sub tempore apostolorum et primitiue Ecclesie fuisse dignoscitur. Sancti enim apostoli una cum matre sua Ecclesia multos filios tunc temporis Deo genuerunt. Per fidem et sacri baptismatis regenerationem, et gloriosam Euangelii predicationem, quam ab ipso Deo didicerunt. Unde et Paulus quibusdam dicebat: »In Christo ego genui uos per Euangelium eius .« Et idem in alio loco: »Filioli mei, quos iterum parturio donec formetur in uobis Christus .« Et bene quidem per femora erea intelligimus etatem apostolorum et Ecclesie doctorum, quia es metallum ualde est sonorum. Eapropter et de apostolis dicitur: »In omnem terram exiuit sonus eorum et in fines  orbis terre uerba eorum .« Per tibias uero ferreas statue illius, ista etas intelligitur in qua nos sumus, quia sicut ferrum dura queque domat et confringit, sic feruor sancte religionis, qui in sancta Ecclesia amplius solito per gratiam Dei inoleuit, gaudia labentis seculi uoluptates et concupiscentias carnis, fortitudine sancti Spiritus comminuit et contriuit. Per pedes autem ferreos et fictiles qui solent esse extrema pars corporis nostri, recte intelligenda est ultima etas, que futura est sub tempore Antichristi. In qua nimirum etate, sicut Dominus in Euangelio dicit: »Erit talis tribulatio, qualis ab initio seculi non fuit, ita ut in errorem, si potest fieri, etiam electi inducantur, sed  propter eosdem electos ipsi dies a Deo breuiabuntur .« Preterea sicut ferrum et lutum 342 in unam compagem non possunt solidari, sic homines illius etatis in uno sancte Ecclesie gremio non poterunt contineri. Sequaces enim Antichristi prauam eius doctrinam et heresim conabuntur asserere, filii uero sancte Ecclesie defensores erunt eiusdem matris sue, fideique catholice et euangelice doctrine. Diuersis ergo diuersa sentientibus et ad contrarias partes trahentibus, sicut ferrum non ualet luto conglutinari, sic ipsi non poterunt ad inuicem concordari. Post hec ueniet ad iudicium lapis ille, qui quondam abscisus est ineffabiliter de monte, uidelicet Christus, qui dudum egressus est de illo umbroso et condenso  diuinitatis monte, et de illa occulta sua habitatione. uerumtamen quid faciet lapis ille? Percutiet et destruet statuam istam, id est mundum istum, et admirabili potentia diuinitatis sue in meliorem statum restaurabit illum. Quod autem mundus iste statum quem modo habet debeat deponere, et alium statum meliorem recipere, Dominus in Euangelio manifestat cum dicit: »Celum et terra transibunt, uerba autem mea non transibunt .« Unde et Paulus dicit: »Preterit enim figura huius mundi, et quod antiquatur et senescit prope interitum est .« Hinc Petrus apostolus dicit: »Adueniet autem dies Domini sicut fur, in quo celi magno impetu transient, elementa uero ignis calore soluentur. Nouos uero celos, et nouam terram, et  promissa ipsius exspectamus .« Inde etiam Ioannes apostolus in Apocalypsi ait: »uidi celum nouum, et terram nouam .« Primum enim celum et prima terra abiit, et mare iam non est. Qui altiori sacramento refici desiderat, qui allegoricis sensibus instrui optat, si ei placet, potest referre allegorice istam statuam ad personam sancte Ecclesie. Quoniam igitur caput istius statue aureum esse dicitur, et quia Dominus iehsu Christus caput sancte Ecclesie appellatur, non immerito per caput aureum huius statue, ipsum Dominum Iesum debemus intelligere. Sicut enim caput corporis principium esse non ignoramus, sic Dominum Iesum Christum caput esse et principium sancte Ecclesie non dubitamus. Preterea quemadmodum membra  humana nostri corporis a capite reguntur, ita fideles Christiani, qui sunt membra sancte Ecclesie, a capite suo, scilicet Christo, si ei obediunt, ad salutem diriguntur. Per pectus autem statue huius, bene quidem sanctos apostolos intelligimus, quia in pectore solent secreta consilia abscondi, et sancti apostoli secretorum Dei exstiterunt conscii. Unde et ad eosdem apostolos Dominus dicit: »Omnia quecunque audiui a Patre meo, nota feci uobis .« Et alio in loco: »uobis, inquit, datum est nosse mysterium regni Dei .« Hinc est quod Ioannes apostolus reuera occultorum Dei reserator intimus, super pectus Domini Iesu recubuit, qui postea fontem diuine sapientie, quem de eodem  pectore hauserat, nobis eructauit. Per brachia uero quibus humani laboris fortitudo exprimitur, recte sancti martyres intelliguntur, qui pro amore celestis patrie fortiter dimicauerunt, et usque ad sanguinis effusionem intentione glorie Dei sibi ipsis non pepercerunt. Per uentrem autem ereum, sanctos confessores et modernos Ecclesie doctores accipimus, quos repletos omni spirituali scientia et sapientia, et sancta predicatione non ignoramus. Sicut enim in uentre concreti humores ex cibis superiores partes corporis et inferiores infundunt et nutriunt, sic sancti doctores uitas sanctorum qui ante eos fuerunt descripserunt, et nobis spiritales regulas secundum quas uiuere debemus, tradiderunt. Sane, sicut aiunt qui lineamenta et naturam humani  corporis diffiniunt, propago nostre carnis de femoribus egreditur, et propterea ordo coniugatorum fidelium, qui in sancta Ecclesia continetur, per femora huius statue intelligitur. Isti enim quibus concessa est facultas gignende prolis, sic utuntur in sacramento nuptiarum coniugalibus actis, ut tamen nullatenus Deum excludant ab habitaculo sue mentis. Per tibias uero ferreas et fortes, intelliguntur religiosi uiri celibem uitam ducentes, quia sicut tibie totum corpus sustentant et portant, sic ipsi orationibus ad Deum fusis sanctam Ecclesiam adiuuant, et eam assiduis deprecationibus Deo commendant. In pedibus autem ferreis et fictilibus extrema et debilior pars, que in sancta Ecclesia est, debet intelligi. Illa scilicet pars que neque alligatur uinculo  coniugali, neque renuntians mundo tradere se uult seruitio Dei. Tales enim accepta libertate peccandi, quamuis se credere Deo confiteantur, tamen, nec pro timore, nec pro amore eius, a peccatis cohibentur. Illi igitur quasi ferrei et fictiles sunt, quia, licet fidem habeant, tamen opera fidei nequaquam faciunt. De quibus bene Paulus dicit: »Confitentur se nosse Deum, factis autem negant .«



ALIA ALLEGORIA.

Si essemus digni audire uocem illius tube celestis quam audiuit Ioannes, sicut ipse dicit in libro Apocalypsis, que ad eum locuta est, dicens: »Ascende huc et ostendam tibi que oportet fieri posthec ,« et si cum eo ipso possemus esse in spiritu, hoc est, ex toto effici spirituales, ut nichil carnale, nichil terrenum  343 in nobis penitus remaneret, tunc possibilitas nobis subiaceret, quatenus figuram huius statue allegorico sensu referremus ad textum totius diuine Scripture. Igitur quoniam Genesis librum principium diuinarum Scripturarum esse non ignoramus, non immerito per eumdem librum caput huius statue intelligimus. Et quia Euangelium, quod Dominus iehsu Christus condidit, semper in ueteri Testamento absconditum fuit, sicut Ezechiel propheta testatur , qui rotam in rotam, hoc est Euangelium in ueterem legem se uidisse profitetur. Bene quidem Euangelium idem eidem libro Genesis in parte capitis sociamus, quia legem et Euangelium idem per omnia sonare, itidem prorsus continere, licet dissimilibus uerbis, non dubitamus. Sicut ergo  per librum Genesis, et per Euangelium, huius statue caput intelligitur, sic iustum est ut per libros prophetarum pectus eiusdem accipiatur. In pectore enim secreta consilia absconduntur, et sancti prophete secreta consilia Dei antequam euenirent, prescisse dignoscuntur. Unde unus ex eisdem prophetis dicebat: Consilium tuum, Domine, antiquum uerum fiat : quia uero, ut supra iam diximus, in brachiis solet labor humanus designari, per librum Psalmorum possunt quidem recte brachia huius statue prefigurari, quoniam quidem in eisdem psalmis persepe mentio fit humani laboris, quemadmodum est illud: »uide humilitatem meam et laborem meum ,« et: In labore hominum  non sunt ,« et alia multa his similia. Per libros autem Regum debemus intelligere huius statue uentrem ereum, quia sicut in uentre multa occultantur, que foris non apparent, sic in libris Regum multa mystica et figuratiua sunt, que adhuc nos latent. Et quia, sicut iam prefati sumus, de femoribus humana propago egreditur, non inconuenienter per Epistolas beati Pauli et aliorum apostolorum, femora huius statue intelliguntur. Qui Paulus, licet usque ad tertium celum raptus sit, et quamuis secreta quedam, que ab hominibus non capiuntur in excessu mentis positus audierit, tamen ad disponenda carnalium coniugia humiliter descendit, dicens: »uir debitum reddat uxori, similiter et uxor uiro, et unusquisque suam uxorem  habeat propter fornicationem .« Per tibias uero que totius corporis molem sustinere uidentur, modernorum doctorum Scripturas nos oportet accipere. Que quidem bene ferree fuisse describuntur, quia sicut ferrum omnia domat, sic Scripture sanctorum, uidelicet Ambrosii, Hieronymi, Augustini, Gregorii, omnium hereticorum dogmata destruunt et eliminant. In pedibus autem ferreis et fictilibus debemus interpretari doctrinas Catholicorum, simul et hereticorum, qui erunt in nouissimis diebus, quia sicut ferrum cum luto non ualet solidari, sic doctrina orthodoxorum cum prauis dogmatibus hereticorum non poterit concordari. Sicut enim dicit Paulus: »Que societas luci ad tenebras,  aut que pars fideli cum infideli?« 



ALIA ALLEGORIA.

Si moraliter istam statuam discutere uolumus, moralem intelligentiam in ea procul dubio reperiemus. Per aurum quippe, de quo caput huius statue fuit, uera sapientia designatur, que in duobus uerbis existit, scilicet ut a malo penitus declinemus, et quidquid boni agere possumus, non omittamus. Per pectus uero et brachia designantur cogitationes sincere et sancta opera, quia iustum est, ut quidquid boni homo cogitat, illud sine dilatione opere adimplere satagat. Per uentrem quoque, qui nunquam euacuitatem cum salute potest pati, mens nostra signatur, que nullatenus a sanctis cogitationibus et  spiritualibus meditationibus debet salubriter euacuari. Per femora erea, de quibus mortalis propago egredi solet, nostra castitas figurari debet, per quam et Deo soli interius nos condecet placere, et  hominibus exterius sine appetitu uane glorie bonum exemplum prebere. Per tibias ferreas, fortitudinem et patientiam nostram intelligamus, ut uidelicet fortes in prosperis, patientes in aduersis existamus, et genua debilia titubantium fratrum spiritu fortitudinis roboremus. Per pedes ferreos et fictiles gressus nostri possunt designari, quia et praua itinera debemus intente deuitare, et rectas uias sollicite incedere, quatenus ueraciter de nobis queat dici: »Beati immaculati in uia, qui ambulant in lege Domini .« Longius igitur ab ordine expositionis digressi sumus, dum de statua illa mirabili, quam uidit Nabuchodonosor rex subtilius disputauimus. Sed iam idoneum tempus esse reor, ut ad id redeamus unde sumus digressi, et audiamus  qualiter Deus omnipotens indicet Sponse Filii sui, ubi ipse pascat, et ubi ipse accubet: In meridie, id est in dilectione Dei et proximi. Superius ostendimus quomodo Sponsa sit allocuta Sponsum suum, dicens: Indica mihi, quem diligit anima mea, ubi pascas, ubi cubes in meridie ; et qualiter idem Sponsus responderit Sponse sue: Quoniam quidem in meridie pascor et accubo, id est in Patre meo, qui est uerus meridies, maneo, sicut mansi ab eterno. Superest igitur ut Deus omnipotens respondeat Sponse filii sui, quomodo ipse similiter accubet et pascat, id est requiescit et manet 344 in meridie, hoc est in Filio suo, quem genuit ab eterno per omnia consimilem sibi. Quod autem Filius  in Patre, et Pater in Filio ab eterno manet, omnis auctoritas, tam Noui quam ueteris Testamenti, consona uoce predicat. Unde idem Filius de discipulis in Euangelio dicit: »Pater, uolo ut sicut tu es in me et ego in te, ita et ipsi in nobis unum sint .« Et illud ad Philippum: »Philippe, non credis quia ego in Patre et Pater in me est .« Sicut igitur superius Sponsa quesiuit, non solum a Sponso suo, uerum etiam a Patre sui Sponsi, ubi pasceret et ubi accubaret, et illi responsum est ab utroque, quia in meridie, hoc est Pater in Filio, et Filius in Patre, sic et modo si eadem Sponsa querere uult a Spiritu sancto, ubi ipse pascat, et ubi accubet, idem Spiritus sanctus ei respondebit, quoniam sicut ego a Patre et Filio  ineffabiliter procedo, sic nimirum in ambobus pascor et accubo, id est requiesco, maneo, quia cum eis unus Deus sum sicut fui ab eterno.





RESPONSIO DE SALUTE PRIMI HOMINIS



PROLOGUS.


Cum inter fratres meos de diuinis plerumque Scripturis fabularer, et nichil sciens, scire tamen aliquid estimarer: interrogatus sum ab eis aliquoties, nonnulla in quibus mouebantur, que uel ad intelligendum difficilia, uel ad credendum eis non satis consentibilia uidebantur. Que cum me nescire responderem, uel in presentiarum non uacare, ut eis Scripturarum testimonia recenserem, hec eis responsio non sufficiebat, sed me uel simulate ignorantie, uel occupate cuiusdam tenacie caritas eorum arguebat, hoc enim est summi desiderii, si tamen ardenter inflammatur, ut fere patientiam nesciat, si paulum differatur; unde illud cuiusdam ethnici non incongrue uentilatur: »Animo cupienti  nichil satis festinatur  .« Ne ergo scire uolentibus et inquirentibus, dum non respondeo, uidear inuidere, et eis quibus debeo si quid habeo, dum nil confero, merear displicere, congruum duxi quibusdam eorum inquisitionibus dictando potius colloquendo respondere, non quod presumam eorum ad unguem soluere questiones, quod temerarium forte est polliceri, sed qualescunque reddere responsiones, quod facilius, si tamen iuuerit, Deus poterit adimpleri. Si autem quod scripsero, in manus uel aures cuiuspiam uenerit sapientis, ne, queso, festinet presumptuosum iudicare, quod responsiones meas scripto uoluerim commendare, quia, etsi hoc uidebitur non necessarium eruditis, non erit tamen inutile  mihi et mei similibus imperitis. Quia enim eorum, que forte utiliter cogito non est satis fida custos memoria, sed per lubrica quedam obliuionis in regionem pleraque diffugiunt perditionis: uolui nonnulla eorum scripti uinculo innectere, ut eo ad memoriam fugitiua possem reducere. uiro autem sapienti et diuinas Scripturas memoriter retinenti scriptum manans de paupere uena, non est, fateor, magnopere amplectendum, quod tamen simplicibus et minus eruditis, non est abiiciendum. Denique non est ascribendum presumptioni, quod fraterne humiliter impenditur dilectioni. Hec  sufficiant ad proemium, ut iam prima responsio sumat exordium.



345 CAPUT PRIMUM.


Queritis, fratres, utrum primus Adam saluus habeatur, cum eum damnabiliter peccasse Genesis liquido fateatur; penituisse uero eum ibidem aperte non legatur. Illum quidem peccasse, omnes nos, non solum legendo, uerum et experiendo scimus, cum et in hac uita misere uiuendo, et de hac uita miserrime recedendo, peccati illius penam sentimus. Qui qualis fuerit ante peccatum formatus, et post peccatum qualiter deformatus, non est superfluum dicere, quamuis sciatur, cum ad id quod intendo, necessarium uideatur. In eo quippe statu ille factus est homo, in quo nullus post eum factus est homo. Factus est enim mortalis et immortalis, mortalis quidem, ut posset mori, immortalis uero, ut posset  non mori. Data est ei libera facultas peccandi et non peccandi, et utriusque rei apposita merces, moriendi et non moriendi; ut uidelicet si peccaret, mors sequeretur, si non peccaret, nunquam moreretur. Quia uero, ut postea scriptum est, »Omne animal diligit simile sibi ;« datum est ei adiutorium simile sibi ;« et edificata est mulier, non aliunde quam de costa illius dormientis, ut ei naturali quodam affectu amabiliter sociaretur, et tali solatio frueretur. Positus est in paradiso, que diuersi generis arboribus consita erat, ut earum et fructu uesceretur, et amenitate delectaretur. Ubi et duo ligna inter cetera posita erant, que nominibus suis manifestare uidentur quod erant;  quorum unum lignum uite, alterum lignum scientie boni et mali appellabatur, ab effectu eo, scilicet quod talia operabatur. Concessum est igitur Ade, ut de ligno paradisi comedens, famis molestias declinaret, de ligno uite, mortem et senium deuitaret. Et ne in tanta gloria constitutus, sicut Angelus antea, temere superbiret, impositum est ei mandatum, cui salubriter obediret, ut qui ceteris in terra animantibus dignitate preesset, obedientie tamen iugo depressus, soli Deo subditus esset. Dictum est igitur ei quia de omni ligno paradisi comedens, solo fructu scientie boni et mali non uesceretur, quod si faceret, morte moreretur. Illud profecto lignum malum non erat, quod a bono Deo creatum erat; sed bonum erat homini creato obedire Creatori, ut  in gymnasio obedientie quodammodo exerceretur, et sic per meritum suum celestem gloriam consequeretur. Si enim in eo quod iniunctum est ei, humiliter parmaneret, procul dubio post emeritam uitam cum Deo congruum uideretur, sine interuentu mortis in angelorum consortium transferretur; et desinens esse mortalis, quod erat, fieret immortalis aliter quam erat. Erat enim immortalis, ut tantummodo posset non mori; fieret autem immortalis, ut nullo modo posset mori. Que impossibilitas non esset languor aut uitium infirmitatis, sed uigor aut fastigium perfectionis. Iure igitur tali et tanto Creatori, tot et tantorum bonorum largitori, homo sic conditus debuit obedire, et patientia bona diligens, maiora que promittebantur ambire. Quis autem  digne possit uel exprimere uerbis, uel mente cogitare, quantum ille peccauit, cum ab his omnibus declinauit, et deserto mandato Creatoris, decepte uocem audiuit uxoris? Huic enim tante glorie, qua ille in presentiarum letabatur, et spe future amplius gloriabatur, diabolus inuidit, qui sicut scriptum est , ab initio homicida fuit, ex quo scilicet homo conditus fuit. Et quia ueram, que Deus est, perdiderat uitam, huic eamdem uoluit auferre, ne unde lapsus erat uitio superbie, illuc homo ascenderet merito obedientie. Querens igitur gradus congruos ad illum deiiciendum, indutus est serpentem callidum, et in eo latens, primitus adiit mulierem, quam quia sexu nouerat infirmiorem, ad  peccandum sperauit esse faciliorem. Ad quam ueniens satis callide renouat memoriam diuine iussionis, ne, cum illa postmodum argueretur transgressionis, patrocinio defenderetur obliuionis.



CAPUT II.

»Cur, inquit, precepit uobis Deus ne comederetis de omni ligno paradisi? At illa: De omni, inquit, ligno quod est in paradiso, dictum est nobis ut uescamur; lignum uero scientie boni et mali interdictum est nobis, ne forte moriamur. Cui ille: Nequaquam moriemini. Scit quippe Deus quia quocunque die comederitis ex eo, aperientur oculi uestri, et eritis sicut dii scientes bonum et malum .«

Deus, quis similis erit tibi? Quis in nubibus equabitur  Domino, aut quis similis erit Deo in filiis Dei? Credidit mulier deceptori, putans falsum esse quod dixerat Deus, uerum autem quod asserebat hostis iniquus. Sed ne sola peccaret, accessit ad uirum, et importunitate 346 feminea suasit ut ille fructu uetito uesceretur, et iuxta serpentis uocem, sicut Deus efficeretur. Ille uero assertionem huiusmodi sciens esse mendacem, Deum uero in omnibus que dixerat procul dubio esse ueracem; maluit tamen gerere morem uxori, quam illa offensa obedire Creatori. Eam enim quam lege maritali sociam sibi acceperat, non sustinuit uxorius contristari, sperans per penitentiam Deo se posse reconciliari. Hoc est quod Apostolus postea scripsit: »Adam non est seductus, mulier autem seducta in preuaricatione fuit .« Seducta quippe est illa, cum, sicut predixi, credidit non esse uerum quod Deus dixerat; seductus non est ille in hoc quod sciuit falsum esse quod serpens suaserat. Miser uterque. Quid enim detestabilius quam Deum mendacem estimare? Item quid scelestius, quam contempto eo quem Deum ueracem homo nouerat, in blanditias muliebres declinare? Peccant utrique, et fructu uetito sine retractione uescuntur, et sicut serpens dixerat, oculi eorum aperiuntur. Quid est hoc? Nunquid antea non uidebant? Nonne scriptum est: »uidit mulier quod bonum esset lignum ad uescendum, et pulchrum oculis, aspectuque delectabile, et tulit de fructu illius et comedit, deditque uiro suo?«  Et statim subinfertur: »Qui comedit, et aperti sunt  oculi amborum .« Aperti sunt ergo, non ad uidendum quod antea uidebant, sed ad discernendum quod antea nesciebant: scilicet quid intersit inter bonum quod peccando amiserant, et malum quod sentiendo inuenerant. Plerique enim tunc melius perpendunt quam iucunda sit sanitas, cum grauis eos urget infirmitas. Unde et illa arbor scientie boni et mali appellatur, per cuius gustum talis scientia comparatur. Ultio enim diuina, que nullam culpam relinquit inultam, colaphum statim incussit ambobus, et in membris, que pudenda dicuntur, pruritu libidinis percutiuntur, ut qui diuine legi noluerunt humiliter consentire, legem carnis repugnantem legi mentis cogerentur sentire. Quo comperto, cum essent immortalitatis ueste priuati, nudos se esse erubuerunt,  et fuga inita latere cupientes foliis fici pudenda texerunt. Et digne quidem inobedientia, que est inobedientie retributa, in locis humentibus precipue dominatur, ut quia omnis eorum posteritas neuo transgressionis obligatur, in ipsis maxime hoc appareat membris, unde ipsa posteritas propagatur. Non solum enim homo seipsum, uerum etiam futuros post ipsum tali reatu uinculauit, et qui per inobedientiam meruit mori, ceteros omnes compulit mori. Qui enim ante peccatum, etsi mortalis erat, tamen si non peccaret, moriturus non erat, quos per peccatum genuit, omnes ita mortales effecit, ut quantumlibet deinceps iuste uicturi, essent tamen necessario morituri. Nullus eorum quippe, siue  peccet in similitudinem preuaricationis Ade, siue non peccet, iam nunc euadit angustias mortis, cum de ipso Christo, qui peccatum non fecit, scriptum sit: »Et Domini Domini exitus mortis .« Quod si ille mandatis diuinis obediret, neque ipse, neque de posteris quisquam in tantas miserias deueniret, imo nulla aliquando sentiretur ruina, cum huius sola sit causa illius inobedientia prima. uerumtamen Deus, qui diues est in misericordia, hominem quem fecerat nolens perire sed redire; requirit eum ut corrigatur, arguit ut resipiscat, ostendens quod postea dicturus erat: »Nolo mortem peccatoris, sed ut conuertatur et uiuat .«



CAPUT III.


»Adam, inquit, ubi es? Et ille: Timui eo quod nudus essem, et abscondi me. Et Dominus: Quis indicauit tibi quod nudus esses, nisi quia de ligno uetito comedisti? Et ille: Mulier, inquit, quam dedisti mihi sociam, dedit mihi, et comedi .« Miser homo, cum suam solius culpam debuisset humiliter profiteri, et confitendo ueniam promereri, nisus est eam retorquere in mulierem, et illa in serpentem, cum nullius ad peccandum suasio alterius sufficiens sit excusatio. uir dixit se persuasum esse a muliere, mulier uero se deceptam a serpente. Et hoc quidem uerum fuit, sed excusandum non fuit, ne peccatum quod pura et simplici posset ablui confessione, superflua duplicaretur  excusatione. Eapropter sententiam penalem pariter exceperunt, uir nimirum ut panem suum comedat in sudore, mulier ut pariat cum dolore. Dein de paradiso eiecti sunt, et a ligno uite exclusi, et ne illuc facilis reditus concedatur, angelus habens flammeum gladium ante fores paradisi collocatur. uerumtamen ne spes redeundi omnino auferatur, idem gladius uersatilis appellatur. Post hec in eodem Genesis libro  nichil de Adam legitur, nisi quia cognouit Euam uxorem suam, et genuit Cain, et Abel, et Seth, et filios et filias, et uixit annis nongentis triginta, et mortuus est. Nunc igitur querendum et diligentius perscrutandum est, si tamen adiuuet spiritus Dei qui omnia scrutatur etiam profunda Dei , si forte ex ipsius eiusdem libri  uerbis aliquid nobis poterit intimari, unde illius hominis salus debeat estimari. Quod posse fieri nequaquam asserere presumpsissem, nisi ex aliis Scripture locis admonitus fuissem, ubi apertius dicta intelliguntur, que hic inuolucro littere conteguntur. Sic nimirum, sic aliam scripturam 347 alia scriptura reddit lucidiorem, et cum plura leguntur, non solum rudem quemlibet, sed etiam sapientem faciunt sapientiorem. Quia enim uno in loco non omnia dicuntur, uel que dicuntur obscure dicuntur, necesse est ut plura legantur, et ita illud Salomonis ueridicum erit: »Audiens sapiens sapientior erit .« Denique et illa plerumque dulcius capiuntur, que de obscurioribus locis cum labore aliquo  eliciuntur. Unde Propheta iuxta aliam duntaxat translationem letabundus canit Deo: »Quam dulcia faucibus meis eloquia tua super mel et fauum ori meo!«  Mel quippe illud quod nudum et apertum est appellatur, fauus uero quod in cereis cellulis affabre compositis latitans inde cum labore aliquo eliquatur. Non ergo suffecit dicere eloquia Dei dulcia esse super mel, sed addit, et fauum. In melle uolens intelligi ea que in Scripturis sanctis sunt manifestiora, in fauo autem que in eadem sunt occultiora. Nunc itaque ipsius Genesis uerba que ad presens negotium pertinent, breuiter repetamus, ut de ipsis littere cellulis aliquid si Deus dederit eliciamus.



CAPUT Iu.


»uocauit, inquit, Deus Adam et dixit: Adam, ubi es? Et ille: Timui, ait, eo quod nudus essem, et abscondi me .« Miror si forte in hoc quod dicit Scriptura, uocauit Deus Adam, aliqua potest intelligi gratia, aliqua misericordia Creatoris, aliquis fructus, aliqua utilitas peccatoris. In multis quidem locis Scripture Deus uocare inuenitur, ubi diligenter considerandum est quid uel ad quid uocare dicatur. Est quedam uocatio qua unaqueque res uocabulo suo siue proprio, siue communi uocatur, uelut cum dicimus homo: iste Moyses, ille alius Aaron uocatur; uel: istud animal equus, illud autem leo uocatur, hoc est nominatur. Qua uocatione Deus in constitutione mundi firmamentum celum  et aridam terram uocauit , quod nichil aliud sonat quam suis ea nominibus nominauit. Est et alia uocatio quam propheta nobis designat Aggeus imo per illum Deus: »Et uocaui, inquit, siccitatem super terram, et super triticum, et super uinum, et super oleum, et quecunque profert humus .« Et Dauid dicit: »Et uocauit famem super terram, et omne firmamentum panis contriuit .« Nullus, ut arbitror, tam puerili sensu est indutus, quamuis Scripturarum scientia non admodum sit imbutus, qui putet quod fames uel siccitas aliqua persona fuerit, que sermonem loquentis audire potuerit. Audire quidem proprium est rationalis uel saltem animalis creature, fames autem et siccitas nulle sunt creature, imo pestis  quedam et afflictio creature. Tali autem errore antiquus gentilium populus tenebatur, qui huiusmodi passiones deos uel homines esse arbitrabatur, sicut quidam ethnicus  ait, quia famem quesiuit una de montanis deabus iussui Cereris obsequendo.

Quesitamque famem lapidoso uidit in agro.
Quod ergo famem et siccitatem Deus super terram uocare perhibetur, nichil aliud mihi esse uidetur, quam cum exigentibus culpis habitantes in terra Deus punire disponeret, iussit ut terram fames uel siccitas occuparet. Est et alia uocatio qua Deus legitur uocare homines, sed homine interposito nuntio; est et alia qua per se uocat homines sine aliquo hominum ministerio. Hec igitur quadrifaria in Scripturis sanctis  potest inueniri Dei uocatio. Prima quarum alio nomine dici potest nominatio uel appellatio, secunda iussio; tertia commonitio, quarta immutatio. Prima imponit uocabula rebus ut discernantur; secunda iubet ut homines puniantur, tertia commonet ut corrigantur, quarta infundit gratiam ut immutentur. Harum penultima qua per homines uocantur homines, quodammodo est generalis, pro eo scilicet quod impenditur tam bonis quam malis, ut quia homo perfecte non nouit secretum Dei, omnes indifferenter uocet ad regnum, cum tamen aliis illorum Deus gloriam, aliis preparauerit ignem eternum. Huiusmodi estimo esse illam uocationem, de qua legitur apud Salomonem: »uocaui et renuistis. Ego quoque  in interitu uestro ridebo ;« et in Euangelio: »Multi uocati, pauci electi .« Quod enim intelligi debeat hec uocatio per homines facta esse, que aliquando inuenitur prodesse, precedentia uerba in utroque libro uidentur ostendere si quis uelit diligenter aduertere. Sapientia, inquit Salomon, foris predicat; »In plateis dat uocem suam .« Et paucis interpositis subiungit: »uocaui et renuistis ,« etc. Sapientia Dei Filius est. Sapientia Dei Christus est, qui profecto foris dicitur predicare, et in plateis dare uocem suam, cum missi ab eo predicatores non cordibus, quod solius Dei proprium est, sed auribus hominum ingerunt uerbum Dei, et in latitudine populorum que platearum nomine designatur  clamant nec cessant, sicut tube exaltant uocem suam, studentes cum Apostolo plantare, rigare, nichil tamen proficientes nisi Deus intrinsecus loquens uelit incrementum dare . In Mattheo quoque ubi dictum est: »Multi uocati, pauci electi ,« paulo ante in eodem capitulo premissum est: »Ite ergo ad exitus uiarum, et quoscunque inueneritis uocate ad nuptias. Et egressi serui eius in uias, congregauerunt omnes quos inuenerunt malos et bonos. Et implete sunt nuptie discumbentium. Et statim eiecto illo, qui sine ueste nuptiali inuenitur ,« capitulum sic finitur: 348 »Multi autem sunt uocati, pauci uero electi.« Quod in Euangelio intelligitur per uias et exitus uiarum, hoc apud Salomonem designari uidetur nomine  platearum. Huiusmodi est et illa apud Isaiam: »Omnes uos cede corruetis, quia uocaui, et non respondistis, locutus sum, et non audistis .«



CAPUT u.

Ultima uocatio Dei est specialis, qua per se eo modo quem ipse nouit, uocare homines reperitur, ubi nullus homo internuntius comperitur; aliquoties quidem aperte, sicut Moysen uocauit de rubo, multoties uero occulte, sicut millia millium a seculo. Hec autem huic uocationi specialis prerogatiua assignatur, ut raro infructuosa inueniatur, imo  de illa propheta Iel per antonomasiam dixerit: »In monte Sion et in Ierusalem erit saluatio, et in residuis quos Dominus uocauerit .«  Tantam quippe intelligi uoluit huius esse excellentiam uocationis, ut eam sequatur utilitas saluationis, et nichil sit aliud sic nos a Deo uocari, quam ad salutem efficaciter prouocari. Unde, ut mihi uidetur, diuine scriptor historie id quod dictum est: »uocauit Deus Adam ,« non perfunctorie attendi uoluit, sed in eo pium uocantis affectum, magnum uocati profectum intelligi debere commonuit. Quod si uoluero uel potuero diuinas Scripturas reuoluere, et omnia loca in quibus Deus per se, siue aperte, siue occulte uocare legitur, ad medium ducere, et quanta sit huius uocationis utilitas exponere; quantum estimo, hec adunatio tante erit magnitudinis, ut congruum excedat modum uoluminis. uerumtamen ne uidear loquaciter affirmare quod non possim  aliquantisper demonstrare, quedam eorum que occurrunt memorie, ducam ad medium, ut sciat dilectio uestra in hac uocatione Dei non mediocre contineri beneficium.



CAPUT uI.

In Exodo legitur quia, »cum pasceret Moyses oues Iethro soceri sui, et minaret gregem ad interiora deserti, apparuit ei Dominus in flamma ignis de medio rubi; et uidens ille rubum ardere, et non comburi: uadam, inquit, et uidebo uisionem hanc magnam, quare non comburatur rubus. Cernens autem Dominus quod pergeret ad uidendum, uocauit, inquit, eum de medio rubi, et ait: Moyses, Moyses? Qui respondit: Adsum. At ille: Ne appropies, inquit, huc; solue calceamentum de pedibus  tuis, locus enim in quo stas terra sancta est. Et ait: Ego sum Deus patris tui, Deus Abraham, et Deus Isaac, et Deus Iacob .« uides in hac uocatione qua Deus uocat Moysen, magnam gratiam designari, cum ille qui de Aegypto uenerat, iubetur discalceari. Quia enim calceamenta de mortuorum pellibus animalium efficiuntur, per ea non incongrue mortua opera, id est peccata, designantur, que procul dubio in Aegypto, hoc est in tenebris perpetrantur: »Qui enim male agit, odit lucem .« uolens igitur Moyses ire et uidere uisum, merito prohibetur, et quo ordine id fieri debeat diuinitus edocetur, ut uidelicet exuuias ueteres, quas uiuendo in Aegypto contraxerat, festinet deponere, et sic merebitur uisionem diuinam, uel potius ipsum Deum  cognoscere. Unde illi quasi iam discalceato, uel potius ad discalceandum iam parato, quedam Dei cognitio confertur, cum subito subinfertur: »Ego sum Deus patris tui, Deus Abraham, et Deus Isaac, et Deus Iacob .«



CAPUT uII.

In eodem Exodi libro, cum de faciendo tabernaculo federis et arca testimonii Deus ad Moysen loqueretur, et tanti operis artifex nusquam inueniretur, »Ecce, inquit, uocaui ex nomine Beseleel, filium Uri, de tribu Iuda, et impleui eum spiritu Dei, sapientia, intelligentia, et scientia in omni opere, dedique ei socium Ooliab,« etc.  Et concludit: »Omnia que precepi tibi, facient .« Quid sibi uelint hec omnia que Beseleel  dicitur facere, nec mearum est uirium, nec huius loci exponere. uerumtamen hoc dilectio uestra nouerit, quia illos precipue commendat propheta, qui memores sunt mandatorum Dei ad faciendum ea . Unde colligi potest quia non infructuose a Domino Beseleel uocatur, cui datur et gratia ut faciat quod mandatur, presertim cum impletus spiritu Dei dicatur ex nomine uocari, quod nisi de iustis dictum raro potest inueniri. Non solum enim Dominus uiam iustorum, sed et nomina nouit eorum. Unde et ad Moysen dicitur: »Noui te ex nomine .« Et propheta de Deo: »Qui numerat, inquit, multitudinem stellarum, et omnibus eis nomina uocans .« Et in euangelica  parabola cum iniusti diuitis nomen tanquam incognitum taceatur, mendicus tamen ex nomine Lazarus appellatur .



CAPUT uIII.

In libro Regum primo, cum de mutando ueteri sacerdotio tractaretur, et nouum figuraliter ad medium duceretur, reprobato Heli, uetusto sacerdote, puer Samuel eligitur, et in hac electione diuina uocatio non tacetur. »Dormiebat, inquit, Samuel in templo 349 Domini, ubi erat arca Dei; et uocauit Dominus Samuelem: Samuel, Samuel? Et ait Samuel: Loquere, Domine, quia audit seruus tuus .« uidetis hanc uocationem plenam esse celesti gratia, quam tam uelox sequitur obedientia.  Sicut enim nichil peruersius quam nolle audire, sic nichil perfectius quam cito obedire. In Isaia cum introduceretur pater loquens ad filium, prenuntians quod erat futurum tanquam preteritum esset: »Ego, inquit Dominus, uocaui te in iustitia, et apprehendi manum tuam, et seruaui te, et dedi te in fedus populi .« Paulo post, cum ad populum ex omnibus gentibus crediturum, ipse filius prophetice loqueretur, et eum uocando ad meliora misericorditer hortaretur: »Noli, inquit, timere, quia redemi te, et uocaui te nomine tuo: Meus es tu. Cum ambulaueris in ignem, non combureris, et flamma non ardebit in te, quia ego Dominus Deus tuus sanctus Isrel saluator tuus .« Et paulo inferius: »Audi me, Iacob et Isrel, quem ego  uoco .« Et in sequenti capitulo ipse Christus: »Audite, inquit, insule, et attendite populi de longe, Dominus ab utero uocauit me .« Et in Iel quod superius dictum est: »In monte Sion erit saluatio, sicut dixit Dominus, et in residuis quod Dominus uocauerit .« Et Zacarias: »Et uocauit me, et locutus est ad me .«



CAPUT IX.

Quod si ad Nouum Testamentum uenire libuerit, inuenietur et ibi Christi uocatio non esse otiosa, imo incomparabiliter fructuosa, dum nichil aliud uidetur eius esse uocatio, quam quedam gratie spiritalis infusio. Unde Mattheus euangelista cum de  Iacobo et Ioanne loqueretur: »Procedens, inquit, iehsu, uidit alios duos fratres, Iacobum Zebedei et Ioannem fratrem eius, reficientes retia sua, et uocauit eos .« Quid autem in hoc quod ait, »uocauit eos,« intelligi uoluerit, id est cuius gratie hec uocatio fuerit, manifestat cum subiungit: »At illi, relictis retibus et patre, secuti sunt eum .« Sicut enim paulo ante Petrus et Andreas audito: »uenite post me, et faciam uos fieri piscatores hominum, continuo relictis retibus secuti sunt eum ,« sic nimirum Iacobus et Ioannes, relictis retibus et patre, secuti sunt eum, cum tamen talibus uerbis non legantur fuisse inuitati, sed tantummodo uocati. Hoc idem Marcus  et Lucas  testati sunt, qui de eorum uocatione locuti sunt.



CAPUT X.


Marcus euangelista cum catalogum apostolorum describeret: »Ascendens, inquit, in montem iehsu, uocauit ad se quos uoluit ipse, et fecit ut essent duodecim cum illo et dedit illis potestatem curandi infirmitates, et eiiciendi demonia .« Et enumerans singillatim eos quos Christus uocauit, ad Iudam Iscarioth numerum terminauit. Si quis autem querat quid gratie in hac uocatione idem Iudas consecutus sit, cum certum sit quod aliis electis ipse reprobatus sit, sciat quod et ei non mediocris data est gratia, cum accepit potestatem cum ceteris curandi infirmitates et eiiciendi demonia. Illa uero gratia salutaris, quam his qui a Deo specialiter uocantur, estimo conferri, ut mihi uidetur, non ad  Iudam duodecimum, sed ad duodenarium numerum debet referri, ut ille intelligatur uocatus fuisse, ille uocanti placuisse. Quod, ni fallor, et ipse euangelista uidetur latenter innuere si quis uelit non perfunctorio uerba eius attendere. Cum enim dixisset: »uocauit ad se quos uoluit,« ipse subiunxit: »Et fecit ut essent duodecim cum illo.« Quia enim duodenarius apostolorum numerus magni sacramenti plenus fuit, ille procul dubio uocatus, ille electus fuit, nec est Iuda cadente imminutus, cum pro eo alius sit substitutus. »Fecit, inquit, ut essent duodecim cum illo.« Magis quippe Mathias iam tunc erat cum illo, qui in secreto consilii sui iam electus erat ab illo; quam Iudas Iscarioth, qui tantum ad oculum aliquantisper ambulauit cum illo. Adeo autem Christus  secum uoluit esse duodecim, ut nec Iudas posset efficere, ut tantum essent undecim; sed eo ruente in precipitium, sua tamen perfectio seruauit duodenarium. Undenarius quippe transgressionis arguitur, duodenarius uero uirtute perfectionis munitur, et ideo ne salubri numerus priuaretur mysterio, non undecim tantum, sed duodecim permanserunt in ministerio. Si autem quod apud Marcum ponitur, »uocauit« improprie positum intelligi debere quis dixerit, pro eo uidelicet quod est, conuocauit, ut per figuram que apheresis appellatur, diminutionem syllabicam uerbum istud in capite pariatur, nulla iam questio de Iuda remanebit, sed ad eum, quemadmodum ad ceteros conuocatio, id est adunatio,  pertinebit. Neque enim eiusdem sensum habere uidetur, conuocare et uocare, sed siue hoc modo, siue quolibet alio istud simplex componatur, nisi fallor, significatio aliquantulum immutatur. Ascendens Christus in montem duodecim discipulos conuocare, id est adunare dicitur, quod apud alios euangelistas, Mattheum uidelicet et Lucam, euidenter exprimitur. »Conuocatis, ait Mattheus , duodecim discipulis suis, dedit illis potestatem spirituum immundorum, ut eiicerent eos.« Et Lucas : »Conuocatis, inquit, duodecim apodedit 350 illis uirtutem super omnia demonia, et stolis, ut languores curarent.« Non solum autem Iudam, uerum etiam blasphemos Iudeos conuocare Christus inuenitur, ubi tamen nulla eorum utilitas  reperitur. Marcus in eodem capitulo de quo aliquantisper locutus sum, cum Scribe qui a Ierosolymis descenderant, dicerent: »Quoniam Beelzebub habet, et quia in principe demoniorum eiicit demonia, conuocatis, inquit, eis, in parabolis dicebat illis: Quomodo potest Satanas Satanam eiicere?«  Et cetera. In qua conuocatione nulla blasphemorum utilitas declaratur, nisi forte subintelligatur quod apud Ioannem aliquando legitur: »Et multi de turba crediderunt in eum .« Alia procul dubio est illa uocatio, alius uocationis effectus, de qua apud Ioannem euangelistam dicit Martha ad Mariam: »Magister adest, et uocat te .« Et infra idem Ioannes: »uocauit, inquit, Lazarum, et suscitauit eum a mortuis .«



CAPUT XI.


Paulus quoque in fronte eius quam ad Romanos scribit Epistole, quam cetere omnes sequuntur Epistole, se uocatum affirmauit, et hac affirmatione quidquid dicturus erat, quodammodo commendauit. »Paulus, inquit, seruus Iesu Christi, uocatus apostolus .« A quo autem uocatus sit, Galatis scribens euidenter intimauit »Paulus, inquiens, apostolus non ab hominibus, neque per hominem, sed per Iesum Christum et Deum Patrem, qui suscitauit eum a mortuis « Quanta gratia uel quo fructu uocatus sit, paulo post in eadem epistola declarauit: »Cum autem placuit ei qui me segregauit de utero matris me, et uocauit per gratiam suam ut reuelaret in me Filium suum, ut euangelizarem  illum in gentibus .« Ne autem hec gratia perfunctoria et inutilis putaretur, quia eo ipso Apostolo teste multi Christum per occasionem annuntiant et non caste, Timotheo scribens: »Collabora, inquit, Euangelio secundum uirtutem Dei, qui nos liberauit et uocauit uocatione sua sancta, non secundum opera nostra, sed secundum propositum suum, et gratiam que data est nobis in Christo Iesu ante tempora secularia .« Dicturus nimirum »et uocauit« premisit, »liberauit,« ut plane innotesceret quam sancta, quam salutaris hec esset uocatio, quam precedit liberatio. Totam quippe massam humani generis primus Adam neuo transgressionnis inuoluit, unde quosdam predestinatio  Dei ea bonitate que sua est, absoluit; quos ab illo inuolucro absolutos, et in secreto consilii sui iam liberatos, postmodum uocauit uocatione sua sancta, hoc est, inspirauit, illuminauit cognitione sua, ut de eadem massa de qua secundum meritum fiebant uasa in contumeliam, fierent uasa in honorem natura non ablata, sed purgata per gratiam. Cuius diuitias gratuite liberationis, et fructuose uocationis, ad Romanos loquens ita denuntiat: »Ut ostenderet diuitias glorie sue in uasa misericordie que preparauit in gloriam, quos et uocauit, nos non solum ex Iudeis, sed etiam ex gentibus .« Et ut quod dixerat, prophetico commendaret eloquio, subiungit, sicut in Osee dicit : »uocabo non plebem meam, plebem meam; et non dilectam  meam, dilectam; et non misericordiam consecutam, misericordiam consecutam; et erit in loco ubi dictum est: Non plebs mea uos, ibi uocabuntur filii Dei .«



CAPUT XII.

Per totum corpus Epistolarum suarum de hac uocatione Apostolus sepenumero loquitur, nusquam tamen euidentius et breuius quam paulo ante ad Romanos, ubi quatuor diuinorum beneficiorum gradus ita complectitur. »Nam quos presciuit et predestinauit conformes fieri imaginis Filii sui, ut sit ipse primogenitus in multis fratribus. Quos autem predestinauit, hos et uocauit; et quos uocauit, hos et iustificauit; quos autem iustificauit, illos et glorificauit .« uides quia primum erga nos  Dei beneficium est predestinatio, qua nos ad uitam preordinamur eternam; secundum, uocatio qua inuitamur et inspiramur ut uitam appetamus eternam; tertium, iustificatio, qua peccatis remissis, uitam bene operando meremur eternam; quartum, glorificatio, quando iustitia conuersa in iudicium, pacem et uitam possidemus eternam. Primum quidem apud ipsum fit, non in nobis; secundum ab ipso in nobis; tertium ab ipso, cooperantibus nobis; quartum ab ipso, iam emeritis nobis. Primum nos eligit antequam simus; secundum, admonet ut boni simus; tertium, efficit ut iusti simus; quartum, ut gloriosi et immortales simus. Primum nichil est aliud quam diuine ueritas prescientie; secundum, infusio gratie; tertium, operatio iustitie; quartum, retributio  glorie. Primum, prenoscit longe post futuros; secundum, uocat immeritos; tertium, peccata remittens, merita donat; quartum, iam bene meritos sine fine coronat. Sicut igitur non glorificantur nisi iustificati, nec iustificantur nisi uocati, sic procul dubio non uocantur nisi predestinati. Hec est illa specialis uocatio Dei que nulli attribuitur nisi ei; qua non uocantur nisi qui futuri sunt sancti, qui iuxta Apostolum , secundum propositum uocati sunt sancti. Non quidem secundum meritum suum, sed secundum propositum 351 Dei, quia »sine penitentia sunt dona et uocatio Dei .« Quod si hac uocatione uocatum fuisse Adam liber Geneseos aperte non dicit, posse tamen intelligi non  interdicit, nec illum a salute contendit excludere, cum potius uerba eius saluti illius uideantur alludere.



CAPUT XIII.

»uocauit, inquit, Deus Adam, et dixit: Adam, ubi es?«  Magna dignatio Creatoris, quod plasma suum requirit, nec sustinet ut remaneat in latibulo iniquitatis, sed uult ut prodeat et redeat ad lucem ueritatis. Hac incude, hoc malleo huius inquisitionis, iam tunc sacramentum cudebatur nostre reputationis, dum ille qui peccauerat uitio inique consensionis, inuitatur ad medelam digne confessionis, ut eodem ore quo contra salutem facta est iniusta comestio, iam fieret ad salutem uera confessio. »Adam, inquit, ubi es?« Ac si dicat: Non expedit tibi ut diutius lateas, exi foras, progredere,  confitere, dic tu iniquitates tuas ut iustificeris. Et ille: »Audiui, inquit, uocem tuam, et timui, eo quod nudus essem, et abscondi me .« Satis superque homo ante peccatum poterat gloriari, satis superque felix poterat iudicari, cui tam innumera beneficia Deus contulerat gratis, cui se tanto astrinxerat uinculo caritatis. Ut enim cetera omittam que superius dicta superfluum est hic replicari, magna erat ei felicitas inter angelos conuersari, magna denique gloria Deum uisibiliter contemplari, qui cum sit inuisibilis per naturam, uisibilis erat ei per assumptam uisibilem creaturam. Eo quidem modo Deum in paradiso positus homo uidebat, quo postmodum patriarche ueteresque iusti cum adhuc in carne uiuerent, eum uidere potuerunt, quem assumpta  uisibili specie tanquam angelum uel hominem sibi apparentem, Deum esse procul dubio cognouerunt. Unde et de Iacob scriptum est: »Ecce uir luctabatur cum eo usque mane .« Et paulo post idem Iacob: »uidi, inquit, Deum facie ad faciem, et salua facta est anima mea .« Et Iosue cum esset in agro Iericho: »uidit, inquit, uirum stantem contra se, et euaginatum tenentem gladium, perrexitque ad eum, et ait: Noster es an aduersariorum?«  Et paulo post subditur: »Dixitque Dominus ad Iosue.« Haud dubium quin is cui idem Iosue loquebatur. »Gedeon quoque cum excuteret, inquit, et purgaret frumentum in torculari, ut fugeret Madian; apparuit ei angelus Domini, et  ait: Dominus tecum uirorum fortissime .« Et paucis interpositis subiungitur: »uidensque Gedeon quod esset angelus Domini, ait: Heu mihi! Domine Deus, quia uidi angelum Domini facie ad faciem. Dixitque ei Dominus: Pax tecum; ne timeas; non morieris .« Manue nichilominus appatuit angelus, de quo Scriptura: »Intellexit, inquit, Manue angelum esse Domini, et dixit ad uxorem suam: Morte moriemur, quia uidimus Dominum. Cui mulier respondit: Si Dominus nos uellet occidere, de manibus nostris holocausta et libamenta non suscepisset .« uidetis quia quem Scriptura uirum dicit uel angelum, eumdem appellat et Deum, ut ostenderet quia in uiro uel angelo quoquomodo sibi apparente, homines intelligebant Deum, qui  cum sit, ut dictum est, natura inuisibilis, quibus tamen uolebat, quomodo uolebat, apparebat uisibilis. Denique et Abrahe tres uiri, Lot uero duo angeli leguntur apparuisse, in quibus nichil aliud quam Deus intelligitur fuisse . Hinc est quod illi primi homines, cum post peccatum se nudos cognoscerent, non ablatis uestibus quas antea non habebant, sed perdita sanctitate in qua creati erant, erubuerunt quidem, et a Deo uideri timuerunt, quem, eo quo predictum est modo, uidere solebant, et ob id inter ligna paradisi ut absconderentur fugerunt, uelantes ea que iam pudenda erant ficulneis frondibus, que perturbatis et fugientibus forte primitus  occurrerunt. Si enim peccando et fugiendo potuerunt quidem efficere ut Deum non uiderent, sed non potuerunt efficere ut laterent. »Oculi enim Domini contemplantur bonos et malos ;« et »uultus Domini super facientes mala .« uidet quippe ille etiam non uidentes, consequitur quantumuis fugientes. Si enim certum est, ut ait quidam ethnicus  , longas regibus esse manus, quanto magis Rex regum et Dominus dominantium, credendus est longas habere manus, quas nullus potest effugere, nisi ad ipsas uelit refugere?



CAPUT XIu.

Hoc intelligens Adam cum audiret se requiri, noluit tacendo diutius latere, sed confitendo apparere. Et ait: »Audiui, Domine, uocem tuam, et timul,  eo quod nudus essem, et abscondi me ;« ac si diceret: Scio quia cum intra fines meos obedientia uersaretur, induebar stola immortalitatis, innocentie, sanctitatis; nec formidabam faciem tuam, cum in sancto apparerem tibi ad uidendam uirtutem tuam et gloriam tuam. Cum autem ruptis repagulis continentie corrui in precipitium inobedientie, nudatus sum et confusus; et ut pudori meo inuenirem qualecunque remedium, male doctus quesiui latibulum. Et in hoc peccaui, et in hoc peccasse me confiteor. Confiteor, inquam, me peccasse, non solum comedendo, uerum etiam abscondendo. »Quo ibo a spiritu tuo, et quo 352 a facie tua fugiam?«  Fugiendum quidem fuit post peccatum,  sed ad te, non ad me. »Ad meipsum enim turbata est anima mea, propterea deinceps memor ero tui .« Et Dominus ad cumulum debite confusionis et instrumentum emendationis, replicat miseriam et causam miserie, ut audiens homo quid fecerit et quid meruerit, amplius affligatur, et afflictus purgari mereatur. »Quis, ait, indicauit tibi quod nudus esses, nisi quia de ligno quod precepi tibi ne comederes, comedisti?«  Hoc est dicere: Quis incussit tibi nuditatis huius notitiam, nisi quia non seruasti obedientiam? Quia non permansisti in eo quod acceperas, sentis malum, et cognoscis quod ante non noueras. Et ille: »Mulier, inquit, quam dedisti mihi sociam, dedit mihi, et comedi .« Tanta, inquit, fuit peruersitas mee  uoluntatis, ut eam ad peccandum suasio perfacilis inclinaret, et animum uirilem feminea mollities eneruaret. Dedisti mihi mulierem sociam quidem ad conuiuendum, non preuiam ad peccandum, ut que conditione erat posterior, esset etiam dignitate inferior, et mihi imperanti obtemperans subderetur, et me tibi subditum sequeretur. Ego autem ordine conuerso et peruerso, secutus sum precedentem, audiui suadentem, non repuli offerentem, seductam non instruxi, sed meipsum destruxi; non seductus errore, sed inductus amore. Quod enim illa male credula persuasit, ego male uxorius consummaui, et ne illam contristarem, Deum meum contristaui; nec ideo  minus peccaui quod sciens prudensque peccaui. »Dedit mihi, et comedi.« Ego, inquam, ego qui etiam comedentem debui prohibere, et iure potestatis a culpa reuocare, non solum non prohibui, uerum et comedi, adeo uinctus imo uictus amore sociali, ut me illi eneruiter substernerem priuatus rigore maritali. Si autem quod ait: »Mulier quam dedisti mihi, dedit mihi et comedi,« aliquibus uideatur non humilis fuisse confessio, sed quedam excusatio, ut quod diuine iussioni contempsit obedire, non sibi totum, sed mulieri pariter conaretur ascribere; non audeo refragari, presertim cum plerique sanctorum ita senserint, et in opusculis suis scriptum reliquerint. Potuit quidem in hoc falli, quia Deo tantopere displicere non putauit, quod in responsione sua mulierem  accusauit, non estimans sibi tam grauiter imputari, quod, quamuis uerum diceret, conatus est excusari. Qui igitur non est seductus in comestione, seductus est in excusatione, dum in illa Deum offendit non inscius, in ista uero nescius. Deo quippe, qui summa est equitas, in excusatione peccati, nec ipsa placet ueritas, nec uult ut culpam augeat incauta defensio, sed pura et simplex abstergat confessio. Restat igitur ut omni excusatione ablegata peccator dicat ei: Peccaui, Domine, miserere mei. Sed enim rudis iste athleta nullum super hoc documentum acceperat, nullius precedentis exemplo instructus fuerat, et qui sciebat malum esse non obedire diuine iussioni, nesciebat displicere quod uerum est eterne ueritati. Nouerat quippe apostatam angelum, quia  non obediuit, corruisse, sed eum non intellexerat uera dicendo offensam incurrisse. Siue autem quod dictum est: »Mulier quam dedisti mihi, dedit mihi et comedi,« hoc modo siue illo accipiatur, merito mulier arguitur, quod uiro gustum mortis obtulit, et eum ad peccandum suadendo, blandiendo, quamuis ignara compulit.



CAPUT Xu.

»Et dixit, inquit, Dominus ad mulierem: Quare hoc fecisti? Que respondit: Serpens decepit me, et comedi .« Et hoc quidem ueraciter, etsi non sapienter, dictum est. Est enim decepta a serpente. uerumtamen nec transgredi per deceptionem, nec transgressioni superaddere debuit excusationem.  Nec moueat quemquam si post uocationem qua dixi a Domino Adam fuisse uocatum, inuenitur commisisse peccatum, cum non dixerim hoc illi uocationem conferre, ne omnino ulterius peccaret, sed ne in peccatis pertinaciter permaneret. Quis enim se tam paruo sensu induerit, ut dicat quod ille, postquam a Deo uocatus est, nullum peccatum commiserit, cum tanto postea tempore uixerit; qui illum per inobedientiam iam perdiderat statum, in quo si permansisset, nullum omnino sensisset peccatum? Quia uero illum perdidit, in hanc miseriam et miserandam decidit uitam, in qua iam non uiuitur sine peccato; sed liberatur ab eo qui hac uocatione commendabili uocatur a Deo. Nostis profecto Moysen  post gratiam diuine uocationis irritasse Deum ad  aquas contradictionis, et ob id non intrasse terram promissionis, nec tamen exclusum a finibus eterne benedictionis.



CAPUT XuI.

Et ait Dominus ad serpentem: »Quia hoc fecisti, maledictus es inter omnia animantia et bestias terre .« uidetis quia serpentem, imo diabolum in serpente latentem, Deus nec querit ubi sit, nec requirit quare hoc fecerit; sed quia hoc fecit, dignam ei maledictionem incutit; nec eam quasi minando futuram prenuntiat, sed affirmando presentem denuntiat: »Maledictus es,« inquit. Quia enim ille non reuocabatur ad spem uenie, nec ei concedebatur spatium penitentie, 353 merito maledictus non fore, sed esse iam dicitur, qui et antea irremediabiliter  peccauerat, et eterne maledictionis penas incurrerat. Est procul dubio maledictus, tum quia aduersus Deum se extulit per superbiam, dicens: »Ero similis Altissimo ,« tum quia hominem deiecit per inuidiam quem subditum uidebat Altissimo. Eapropter hec iniquitas non inchoatio, sed adiectio est maledictionis, dum pro ea iam punitur atrocius, qui et ante puniebatur, sed forte remissius. »Maledictus, inquit, es inter omnia animantia et bestias terre.« Animantia et bestias terre, animales et bestiales, nichil celeste, sed solum terrena sapientes, et ob id eternum maledictum incurrentes estimo debere intelligi, de quibus Apostolus: »Quorum finis, inquit, interitus, et gloria in confusione ipsorum qui terrena sapiunt .«  Inter quos iste asseritur maledictus, hoc est, plus quam omnes maledicti maledictus. Sicut enim uirgo Maria predicatur in Euangelio »benedicta inter mulieres ,« hoc est plus quam omnes mulieres, ita et iste cuius inuidia mors intrauit in orbem terrarum , maledictus est inter omnes, hoc est plus quam omnes, qui extunc usque in finem maledicti inueniuntur in uniuerso orbe terrarum.



CAPUT XuII.

»Super pectus, inquit, tuum gradieris .« Quoniam quasi serpenti loqui ceperat, metaphoram seruat, et quid diabolo conueniat spiritaliter, in isto ostendit litteraliter. Pectus quidem domicilium cordis est et cogitationum. Pectoris igitur nomine non  inconuenienter omnis peruersus designatur, in quo diabolus libere uolutatur. Et quasi super eum graditur, dum premens eum et opprimens, cogit semper terrenis incumbere, nec ad celestia permittit assurgere. Qui nimirum peruersus, quia terre semper inheret, non iam terrenus, sed terra emphatice appellatur, que predicto serpenti in escam conceditur, ut eam intra uentrem malitie sue penitus absorbeat, et a luce iustitie abscondens, inuolucro eterne damnationis inuoluat; hoc est quod subditur: »Terram comedes cunctis diebus uite tue .« Dies uite sue, omne hoc tempus recte intelligitur, in quo accepit licentiam seuiendi, donec in finem collectis omnibus qui ex parte eius sunt, ruent simul in tartarum eterna morte puniendi. Ne  autem de hac interim licentia gloriaretur, uel de eo quod mulierem deceperat, diutius letaretur; subiungitur pena qua etiam inpresentiarum puniretur, dum nocendi semper estuaret affectu, et tamen quandoque careret effectu: »Inimicitias, inquit, ponam inter te et mulierem, et semen tuum, et semen illius .« Semen diaboli est mala suggestio, cuius fructus eterna est damnatio, semen mulieris timor Dei, cuius finalis utilitas uisio Dei. »Ipsa, inquit, conteret caput tuum, et tu insidiaberis calcaneo illius .« Ipsa machinamenta tue suggestionis conteret ariete diuini timoris, eneruans fraudes tuas consilio prudentie sue, reddens uicem malitie tue; ut a seducta seducaris, a prostrata prosternaris, et a fronte repercussus,  calcaneo illius solummodo ualeas insidiari, non preualendo gloriari. Postquam diabolus eterne maledictioni addicitur, utrique homini non eadem, ut uidetur, maledictio, sed afflictio temporalis infligitur. Et quia mulier prior incurrerat culpam, prior penalem excipit sententiam, ut idem ordo in excipienda sententia teneretur, qui in culpa perpetrata fuisse cognoscitur.



CAPUT XuIII.

»Et dixit Deus mulieri: Multiplicabo erumnas tuas et conceptus tuos. In dolore paries filios, et sub uiri potestate eris, et ipse dominabitur tui .« Hec uerba, si remoto sensu historico spiritaliter solummodo accipiantur, cuilibet sancte anime, uel uniuersali Ecclesie recte assignantur, cuius  erumne et conceptus multiplicantur, que parit filios in dolore, id est fructus bonorum operum cum labore, et sub uiri, id est Christi, potestate famulatur, et ille huic iusto ordine dominatur. Si autem historialiter intelligantur, non est absonum si Eue specialiter conuenire dicantur. Nam si hec sententia generalis esse putatur, ut quod dictum est Eue, omni mulieri conuenire asseratur, huic opinioni, ut cetera taceam, obuiabit partus uirginis Marie, que, etsi peperit, peperit tamen sine dolore. Que igitur dicta sunt Eue, siue litteraliter, siue spiritaliter intelligantur, non omni mulieri conueniunt omnia, sed alii et alii, alia et alia. Quecunque autem, uel ad ipsam mulierem, uel de ipsa muliere ad serpentem  a Domino dicta sunt, eidem Eue posse conuenire credenda sunt, ut sicut ei dictum legimus: »In dolore paries filios,« et hoc uerum esse non dubitamus, sic etiam quod dictum est ad serpentem: »Inimicitias ponam inter te et mulierem, et ipsa conteret caput tuum,« de eadem dictum esse remota dubitatione credamus. Que igitur diuina puniente iustitia peperit filios in dolore, que est sententia penalis, eadem uisitante gratia caput serpentis contriuit, que est uictoria spiritalis. Et notandum, quia quod dictum est mulieri: »Multiplicabo erumnas tuas et conceptus tuos in dolore paries filios et sub uiri potestate eris,« sensum recipit  tam spiritalem quam 354 litteralem, ut hec omnia mulier credatur et pertulisse realiter et complesse spiritaliter. Quod autem de ea dictum est ad serpentem: »Inimicitias ponam inter te et mulierem, ipsa conteret caput tuum, et tu insidiaberis calcaneo eius,« sensum excludens historicum, solum recipit mysticum, cum hoc satis inutile uideretur, si secundum litteram teneretur. Que enim esset utilitas, si caput serpentis materialiter contereretur, cum ex hoc nullus anime profectus haberetur? Illam ergo estimo dici contritionem, de qua Paulus ad Romanos: »Deus conterat Satanam sub pedibus uestris uelociter .« Unde est quod eadem mulier in sequentibus appellatur mater uiuorum, id est bonorum operum, quibus contraria  sunt peccata, que in Scripturis diuinis plerumque designantur. Unde Apostolus ad Corinthios loquens: »Quid facient, inquit, qui baptizantur pro mortuis, id est pro peccatis?«  Et ad Hebreos: »Fundamentum, ait, penitentie ab operibus mortuis .« Denique idem Apostolus, cum ad Timotheum de eadem muliere loqueretur: »Adam, inquit, seductus non est, mulier autem seducta in preuaricatione fuit; saluabitur autem per filiorum generationem, si permanserint in fide et dilectione .« Quam dixit seductam in preuaricatione, eamdem uidetur dicere saluari per generationem filiorum, id est per exercitium bonorum operum, que intelliguntur nomine filiorum. Unde Psalmista: »Respice, inquit, in seruos tuos et dirige  filios eorum .« Quod autem subiungit Apostolus , de filiis, si permanserint in fide et dilectione, non est credendum quod hoc dixerit cum dubitatione. Causalis quippe coniunctio, que est  sicut aliquot in locis inuenitur posita dubitatiue, sic in Scripturis tam diuinis quam secularibus frequenter ponitur affirmatiue, etsi frequentius quando indicatiuo, tamen aliquoties quando adiungitur coniunctiuo. Per Malachiam prophetam dicit Deus: »Si pater ego sum, ubi est honor meus? Si Dominus ego sum, ubi est timor meus?«  Et peta ille insignis ait: »Domini si qua est pietas celo  ;« non utique dubitans, sed affirmans pietatem esse in celo. Et Dominus in  Euangelio: »In hoc, inquit, cognoscent omnes quia mei estis discipuli, si dilectionem habueritis ad inuicem ,« sciens profecto, quia dilectionem haberent ad inuicem. Ad intimandum igitur quod spiritaliter fieri uolebat, Euam ducens ad medium, de illa dicit Apostolus, quod uerum esse sciebat.



CAPUT XIX.

Audistis quid mulieri dictum sit; audite, si placet, que postea uiro sententia illata sit. Sequitur in Genesi: »Ade uero dixit: Quia audisti uocem uxoris tue, et comedisti de ligno, de quo preceperam tibi ne comederes, maledicta terra in opere tuo. Spinas  et tribulos germinabit tibi, et comedes herbas terre. In sudore uultus tui uesceris pane tuo, donec reuertaris in terram de qua sumptus es, quia puluis es, et in puluerem reuerteris .« Maledictum, ut mihi uidetur, omne peccatum designat nomine generali, quod in specie subauditur, ut unumquodque censeatur nomine speciali. Quod nimirum Osee propheta  uidetur inuenire, qui premisso genere subsequenter aliquot eius species curauit annectere. Maledictum, inquit, et mendacium, et furtum, et homicidium, et adulterium inundauerunt, et sanguis sanguinem tetigit. Cum igitur homo peccauit, maledictum perpetrauit, cui maledicto pena debetur, ne ille de impunitate glorietur. Incutitur ergo ei, ut terra eius, id est caro  mortalis sit maledicta, id est penas maledicti luens, laboribus et erumnis sit addicta. Hac locutione ipse etiam Christus dicitur maledictus, imo et maledictum, pro eo scilicet quod mortalitatis nostre molestias pertulit, quas primi hominis intulit maledictum. Ad Galatas scribens Apostolus: »Christus, inquit, nos redemit de maledicto legis, factus pro nobis maledictum .« Et ut quod dixerat probaret ueridicum, testimonium subiungit propheticum: »Quia scriptum est, inquit: Maledictus omnis qui pendet in ligno .« uidetis quia Christus pendens in ligno, dicitur maledictum, uel maledictus, quod nichil est aliud quam penis que de maledicto ueniunt, est afflictus, Simili tropo locutionis eumdem in Epistola ad Corinthios idem  Apostolus peccatum dicit: »Eum, inquiens, qui non nouerat peccatum, pro nobis peccatum fecit .« Inde est quod cum Deus diceret homini: »Maledicta terra,« addidit: »In opere tuo,« ut hec maledictio intelligeretur afflictio esse terrene operationis, non eterne damnationis. Superius quidem scriptum est quia »tulit Dominus Deus hominem et posuit eum in paradiso uoluptatis, ut operaretur et custodiret illum .« Ibi ergo etiam dictum est ut operaretur, sed in illo opere non afflictio sed delectatio, non miseria sed custodia continetur. Ad hoc quippe positus est in paradiso uoluptatis, ut diuinis perfecte inhereret mandatis, ut Deo delectabiliter deseruiret, et in eius seruitio  perseuerans, delectationem concessam indesinenter sibi custodiret. 355 Si enim in diuino seruitio teneret perseuerantiam, nullam in omni opere suo aliquando sentiret molestiam. Hoc est quod dictum est: »Posuit eum in paradiso uoluptatis ut operaretur et custodiret illum.« Illum, id est paradisum uoluptatis, ne scilicet delectabilem statum perderet per negligentiam, quem retinere poterat per diligentiam. Nec moueat si hic uel in aliis diuine Scripture locis paradisus inuenitur esse generis masculini, cum apud modernos grammaticos asseratur esse feminini. Quod si placet grammaticis ut  non ad paradisum, sed ad hominem referatur, non oportet contendere cum ab eodem sensu non longe propter hoc recedatur. »Posuit, inquit, Deus hominem in paradiso  uoluptatis ut operaretur.« Operaretur quidem homo, haud dubium quin mandatum quod accepit ut ei obediret, et illum sic operantem Deus procul dubio in ea uoluptate in qua eum posuerat, custodiret. In quibusdam uero codicibus inuenitur non  sed  ut operaretur, inquit, et custodiret illud. Positus est homo in paradiso uoluptatis, ut operaretur quod mandabatur a Deo, et custodiret, illud uidelicet opus suum, perseuerans in eo. Tunc igitur terra hominis recte dici potuit benedicta in opere suo, cum nichil molestie, nichil afflictionis, nichil contradictionis sentiret in opere suo: quia nec peccatum, nec pena peccati inueniebatur in opere suo. Nunc autem e regione merito dicitur in opere suo maledicta, cum in ea uel peccatum regnet si  male uixerit, uel eam peccati pena aggrauet, etiamsi bene uixerit. Iam enim non uiuitur sine miseria, sed Deo miserante quibusdam fit iam utilis ista miseria. Malis quidem tantummodo noxia est et penalis, bonis uero fructuosa est et medicinalis, Deo commutante quod malum est in bonum, dicente Apostolo quia »diligentibus Deum omnia cooperantur in bonum .« Si enim in hac miseria bene uiuatur ut non tanquam cubiculum diligatur sed tanquam stabulum sufferatur, si non contra Dei sententiam murmuratur, si ad eternam patriam suspiratur, procul dubio ipsa nostra miseria in meritum commutatur, et homo bene conditus in melius reparatur. Inde est quod Propheta dicit: »Qui fingis laborem in precepto .«  Laborem quippe nostrum Deus format nobis in precepto, cum mala que in hac uita uult ut sustineamus, uult etiam ut patienter sustineamus; et huius bonum patientie pro merito computat obedientie. Eapropter cum dictum esset: »Maledicta terra in opere tuo,« adiunctum est: »In laboribus comedes eam,« hoc est in laboribus capies fructum ex ea. »Fuerunt, inquit, mihi lacryme mee panes ;« Et: »Labores manuum tuarum quia manducabis, beatus es .« Terra, inquit, tua non erit deinceps fructuosa si labore contempto esse uoluerit deliciosa. Quod Apostolus figuraliter dicit: »uidua que in deliciis est, uiuens mortua est .« uidua quidem caro nostra  non incongrue dicitur, cum a spiritu tanquam marito legitime non regitur, sed male libera a lege spiritali in uoluptatum suarum prostituitur lupanari. uiuens igitur sibi mortua est Deo, sicut econtra dicitur: »Mortui estis, et uita uestra abscondita est cum Christo in Deo .«



CAPUT XX.

»Spinas, inquit, et tribulos germinabit tibi .« Spine et tribuli quas germinat terra nostra, sollicitudines sunt et cure quas nobis ingerit caro nostra, dum pro ea uel tuenda ne deficiat, uel fouenda, ut proficiat, spiritualia que presto sunt utiliter disponere, que uero absentia sunt, satagimus prudenter acquirere. Quia enim hec necessaria sunt, et sine his hec uita non agitur, propter  hec sollicitudine graui nostra mens angitur, dum Deo aspirante celestia iam studet aspirare, et tamen cogente necessitate presenti, que transitoria sunt plerumque compellitur cogitare. uerumtamen si hec anxietas et cura certum modum, debitosque fines non transgrediuntur, si propter eas celestia non negliguntur, si ad appetenda illicita non extenduntur, si in his, etiam que licita sunt, discrete reprimuntur, utcunque tractabiles sunt, tolerabiles sunt: herbe quodammodo sunt, etsi aliquantulum compungentes, non tamen obruentes, imo utilitati nostre seruientes. Propter hoc dicitur: »Et comedes herbas terre ;« tanquam diceretur: Temporales curas quibus in appetendo uel disponendo transitoria, laborabis, recides, ne luxurientur, depasceris  et in usus tuos conuertes, ut non ad interitum, sed ad profectum inflicte uideantur. Tunc enim spine et tribuli, non ligna trabalia, sed herbe tractabiles imo et utiles inueniuntur, si temporales cure non amore presentium, sed in spe celestium tolerentur. Unde ad Romanos Apostolus dicit: »uanitati creatura subiecta est, non uolens, sed propter eum qui subiecit eam in spe, quia et ipsa creatura liberabitur a seruitute corruptionis in libertatem glorie filiorum Dei .« uanitati quippe creatura non uolens subiicitur, cum temporalibus erumnis homo non diligendo, sed obediendo affligitur, in quibus ne deficiat, imo ut proficiat, spe confortatur absolutionis, quia uidelicet in libertatem glorie filiorum transiens, liberabitur a seruitute  corruptionis. Et bene herbarum nomine, qui cibus est animalium, temporales 356 designantur miserie, in quibus laborat et proficit uita fidelium, quia in quantum terreni et quasi animales sumus, terrenis alimentis indigemus: qui spirituales effecti, si tamen spirituales efficimur, celestis panis suauitate reficimur. Sicut enim herbis pascuntur animales, sic pane uescuntur spirituales, de quo ab Adam subiungitur: »In sudore uultus tui uesceris pane .«



CAPUT XXI

Potest et aliter intelligi quod dictum est: »Spinas et tribulos germinabit tibi, et comedes herbas terre.« Spine et tribuli, tribulationes et suggestiones sunt  peccati; que de terra, id est de carne nostra pullulant, et eam de qua nascuntur, impugnant. Sicut enim de ueste uel ligno uermiculus nascitur, per quem ipsa uestis uel lignum consumitur, sic de carne, suggestiones nascuntur peccati, per quas compungitur et plerumque consumitur ipsa caro peccati. Que cum in nobis peccandi mouent affectum, si resistente uiriliter spiritu non peruenerint ad effectum; pungere quidem nos possunt, obruere non possunt, dum eas tanquam herbas deuorat et atterit nostra prudentia adiuta per gratiam; quas nimirum trabes prementes et opprimentes inuenimus per consensum et negligentiam. Ideo dictum est: »Et comedes herbas terre.« Herbas quippe amaras et asperas peccati, uidelicet illecebras profert terra nostra, quas ne  proficiant, et de tribulis, ligna trabalia fiant, admonemur comedere, hoc est, ore consumere. Quid est ore? Ieiunio et oratione. Qui enim contra exactiones uentris et gutturis, contra incentiua libidinis orationem et ieiunium non studet opponere, seipsum illis eneruiter conuincitur supponere. Quod autem huiusmodi armis nostri subneruentur inimici, Balac filius Sephor rex Moabitarum eleganter signauit in libro Numeri. Qui cum uideret Isreliticum populum intrare fines Moab, recolens quomodo ille Seon regem Amorrheorum, et Og regem Basan uicerat, et omnes reliquos per quos transierat, perterritus dixit maioribus natu Madian: »Ita delebit hic populus omnes qui commorantur in finibus nostris quomodo solet bos herbas usque ad radices  carpere .« Quia bos mactari solebat in sacrificio, non incongrue bos ille est, qui dicit: »Castigo corpus meum et seruituti subiicio .« Quod conuenire uidetur ieiunio. Herbas autem usque ad radices carpit, cum uir sanctus motus carnis sue et impetus iuuentutis, ne luxurientur, oratione consumit; ut et si non potest non esse, non tamen regnet peccatum in suo mortali corpore. Bos igitur est, et herbas carpit, qui ieiunando et orando insurgentia uitia reprimit, ne de radice lutulente carnalitatis, pullulet et siluescat arbuscula prauitatis. Merito timuit Balac posse uinci populum suum, Madianitas uidelicet et Moabitas quomodo uictos fuisse nouerat Amalecitas. Non enim latebat eum, quia cum egressus de deserto Sin populus  Isrel castrametaretur in Raphin et occurreret ei Amalech, Moyses habens uirgam Dei in manu, ascendit in uerticem collis, et eleuans manus, sustentatibus eas Aaron et Hur, non cessauit orare usque ad occasum diei, donec, sicut scriptum est , fugaret Iosue, Amalech et populum eius in ore gladii. Huius autem effectum uictorie Balac prudenter intelligens, meritis assignabat, non uiribus ori: non manibus, orationi et ieiunio, non haste et gladio, memoriter tenens quod predicari audierat, quia cum leuaret Moyses manus in oratione, uincebat Isrel, sin autem paululum remisisset, preualebat Amalech. Denique in alios populos innumerabiles pre multitudine licet instructos  armis, multoque uallatos munimine, nouerat Isreli succubuisse, cum ille, etsi non merito, tamen numero longe inferior uideretur fuisse. Tale quid commendare uidetur Euangelium: »Hoc genus, inquiens, non eiicitur, nisi per orationem et ieiunium .« Ideo et Christus iturus ad passionem: »Orate, inquit, ne intretis in tentationem .« Laborantibus autem et sudantibus in agone ieiunii et orationis, grata debetur panis refectio, ne laboris continui opprimantur fastidio. Interna enim refectione confortati dum ad sperandum celestia dulcius animantur, ad perferendas temporales molestias fortius roborantur.



CAPUT XXII.

Ideo sequitur: »In sudore uultus tui uesceris  pane .« Non additur: Quo pane, sed tantum in sudore uultus tui uesceris pane. Ille ergo panis per antonomasiam intelligitur, de quo alibi mystice legitur: »Panem de celo dedit eis manducare .« Iste nimirum panis, infusio uel refectio est spiritualis, qua homo noster interior renouatur, proficit, uegetatur, cum iste exterior corrumpatur, et temporalibus assidue miseriis affligatur. Iste est panis de quo in oratione Dominica dicimus: »Panem nostrum quotidianum da nobis hodie ,« qui omni die est necessarius, sine quo nullo die, nullo tempore uiuitur, si tamen bene et spiritaliter uiuitur. Qui autem spiritaliter non uiuit, etsi uiuere uidetur, non uiuit. Iste panis diuine suauitatis est gustus, de quo Propheta:  »Gustate, ait, et uidete, quoniam suauis est Dominus .« Cuius suauitatis dulcedo quanta sit, 357 sentiri quidem potest, sed dici non potest. Et mirum in modum cum mens ad capiendum sit plerumque diffusa, ad enarrandum sibiipsi uidetur conclusa, nec datur facultas disserendi, cum tamen adsit gratia sentiendi. Ad hunc uero ineffabilem dulcorem non uenitur nisi per laborem, nec percipit fructum tante suauitatis qui non sudat et laborat in agone sanctitatis. Labor iste ieiunium est, uigilie, lectio, oratio, meditatio, compunctio, ploratio, in quibus laborare nos conuenit in hac regione mortuorum, si uesci et refici pane uolumus angelorum. Cum autem uenerimus in regionem uiuorum, uescemur quidem eo pane, sed iam sine labore et  sudore, quia ista refectio in hac uita laboriosam habet inchoationem, in illa uero gloriosam consummationem. Ideo dictum est: »In sudore uultus tui uesceris pane, donec reuertaris in terram de qua sumptus es.« Hoc est dicere: Tam diu laborandum est tibi, ut isto pane uescaris, donec in terram, de qua sumptus es, reuertaris, id est donec morte accedente fias terra inanimata, sicut spiritu nondum accedente fuisti primitus terra inanimata. Post solutionem uero corporis desines laborare, plenius inuento quod hic merueris pregustare, fruens pane iam sine molestia, dum hac uita finiente finietur et miseria. Sequitur: Et fecit, etc.



CAPUT XXIII.

 »Et fecit Deus Ade et uxori eius tunicas pelliceas et induit eos, et ait: Ecce Adam factus est quasi unus ex nobis sciens bonum et malum .« Quia pelles mortuis pecoribus detrahuntur, non incongrue in tunicis pelliceis mortalitas corporis designatur, que illis incussa est, cum merito inobedientie stola immortalitatis nudarentur. Ipso igitur habitu corporis pena signata est ipsius corporis, dum qui mortales uel potius morituri iam erant, mortuorum pellibus uestiuntur, qui nudi eatenus fuerant, et tamen uestibus non egebant. Sic nimirum huiusmodi uestimentum factum est illis non solum noue turpitudinis necessarium tegumentum, uerum etiam infirmitatis sue medicinale monimentum, dum hoc intuentes, unde et quo uenerint admonentur,  et hac admonitione ne iterum superbiant, reprimuntur. Eapropter, ut arbitror, et Ioannes Baptista zonam pelliceam circa lumbos legitur habuisse , ut scilicet ex traduce peccati se uenisse mortalem recoleret, et de eo quod Christus putabatur minime superbiret. Ut autem tumori noxio mordacius epithema medicus celestis apponeret, cum induisset illos uestimentis pelliceis, adiungit: »Ecce Adam factus est quasi unus ex nobis, sciens bonum et malum.« In eo quod dicitur »ex nobis« Trinitas intelligitur in qua est numerus pluralis, in qua et Pater est Deus, et Filius Deus, et Spiritus sanctus Deus, quamuis simul non tres dii, sed unus sit Deus. »Factus igitur tanquam unus ex nobis,« hoc est dicere: Factus est Deus quod est  singulus quisque ex nobis. In quo dicto uidetur quodammodo insultare superbie peccatoris, insuper et timorem incutere peccaturis, ostendens quia homo non solum non est adeptus quod male concupiuit, sed nec illud quod bene acceperat, custodiuit. »Factus est quasi unus ex nobis, sciens bonum et malum;« tanquam diceret: Dum peruerse appetit esse tanquam Deus, ecce ad hoc recte redactus est, ut sit tanquam equus et mulus, et dum iniuste Creatoris ambit diuinitatem, iuste ad bestiarum deuolutus est mortalitatem. Iam scit homo bonum et malum, quod utrumque et ego noui, sed illud amittendo, istud experiendo, qualiter ego non noui. Scio quidem bonum, sed semper habendo, scio et malum, sed nunquam experiendo. Adam uero dum sciendo  bonum et malum, uult effici similis Deo, sciendo utrumque longe factus est ab eo, dum alterum scit amittendo, alterum uero pro meritis patiendo. Potest et aliter intelligi quod dictum est: »Ecce Adam factus est quasi unus ex nobis,« ut non ironia uel insultatio estimetur, sed dictum potius serio reputetur. »Ecce, inquit, Adam factus est quasi unus ex nobis,« id est reuera unus extra nos. »Quasi« aliquando similitudinem, aliquando rei exprimit ueritatem. Similitudinem cum dicit Petrus: »Quasi modo geniti infantes lac concupiscite .« Rei ueritatem cum dicit Ioannes: »Et uidimus gloriam eius, quasi Unigeniti a Patre .« Unus ex nobis, id est unus factus extra nos, sicut dicitur:  Unus ex consulibus, qui aliquando consul fuit, et iam non est, qui apertius et usitatius, exconsul appellatur. Sicut enim qui consulatu fungitur dicitur consul, sic nimirum qui eodem priuatus est, appellatur exconsul; sic etiam exepiscopos, exabbates, exaduocatos dicimus, qui hanc aliquando dignitatem habuerunt, et iam deposuerunt. Adam uero ad hoc factus est ad imaginem Dei, ut et ipse Deus esset coherendo semper ei. »Qui adheret, inquit, Deo, unus spiritus est .« Quandiu igitur obediens Patri et Filio et Spiritui sancto mansit in eis, Deus, procul dubio fuit et ipse cum eis, quamuis non substantiue, sed nuncupatiue, non natura, sed gratia, non sui merito laboris, sed beneficio Creatoris. Postquam autem uetitum comedens uoci uxoris  obediuit, a consortio illorum miserandus exiuit, et qui per iustitiam unus erat in eis, id est inter eos, per iniustitiam factus est unus ex eis, id est extra eos. 358 Coherendo quippe Deo erat Deus; recedendo autem ab eo, factus est non Deus, quod expressius diceretur, si tamen usus loquendi pateretur, exdeus. Sicut enim dicitur exconsul, qui aliquando fuit et iam non est consul, sic si usus loquendi haberet, conuenienter dici posset, exdeus, quia aliquando fuit, et iam non est deus. »Ecce, inquit, Adam factus est quasi unus ex nobis;« ac si diceret: Reuera in eo quod sumus permanentibus nobis, Adam qui etiam Deus erat, exiuit ex nobis, »et factus est sciens bonum et malum,« non quomodo antea sciebat et nos etiam scimus, sed quomodo  nunquam scierat, nec nos utique scimus.



CAPUT XXIu.

»Nunc ergo ne forte mittat manum suam, et sumat etiam de ligno uite, et comedat et uiuat in eternum, emisit eum Dominus Deus de paradiso uoluptatis, ut operaretur terram de qua sumptus est, et collocauit ante paradisum cherubim et flammeum gladium atque uersatilem ad custodiendam uiam ligni uite . Quia per lignum uite, sicut superius dixisse me recolo, Adam prius mortem uitabat et senium, nunc uero peccando mortis incurrerat meritum, ne tangat ut antea idem lignum, eiicitur de paradiso uoluptatis, ut tam loco quam merito elongaret a statu pristino immortalitatis. Quod ut mihi uidetur diuine potest misericordie assignari, quod peccatum  hominis Deus hac pena uoluerit annullari, ut per mortem corporis homo purgatus rediret ad uitam, ne post peccatum semper uiuens et semper peccans, semper miseram duceret uitam. Si enim post peccatum, homo corporaliter immortalis maneret, et nulla eius peccatum mors interueniens aboleret, similis esset diabolo, qui post peccatum immortaliter uixit, et a morte peccati nunquam reuixit. Utiliter ergo homo ad horam excluditur a ligno uite, et interponitur cherubim, quod est, plenitudo scientie et flammeus gladius, id est tribulationum angustie, ut per plenitudinem scientie, per quam caritas designatur, et per mortis angustias, ad lignum uite, qui Christus est, redeatur. Ideo nimirum et ipse gladius  dicitur non fixus et immobilis, sed licet flammeus, tamen uersatilis: ut redire ad uitam sit quidem difficile, sed tamen possibile. Audistis, fratres, quid in Genesi primo legatur, que pena peccati merito infligatur, quis ad uitam reditus concedatur. Quod ideo uolui commemorare, ut attendat dilectio uestra quia Scripture uerba eternum eius interitum non uidentur sonare: sed sicut peccatum eius et mortem sine aliqua ostendunt dubitatione, sic penitentiam et uitam, etsi occulta, non tamen nulla insinuant attestatione. Scio quidem, nec quemuis estimo dubitare que post peccatum de eo dicta sunt, eius posteritati ueraciter conuenire, ut ipsa per peccatum illius de immortalitate paradisi eiecta, et in hanc regionem mortis proiecta, spinas et tribulos sollicitudinum  et peccatorum patiatur, ipsa in sudore uultus, pane, siue temporali, siue spiritali uescatur, ipsa in terra de qua sumpta est moriendo reuertatur; ipsa denique per dilectionem et tribulationem tanquam per cherubim et gladium in paradisum reuersa, ligno uite, id est Christo pane uiuo sine fine fruatur. Quod autem posteritati, ut dixi non incongrue assignatur, quis obmurmurare audeat, si etiam eidem conuenire dicatur, ut ipse et peccando mortem incurrerit, et post peccatum penitendo ad uitam redierit? Consentiat, imo congaudeat huic sententie affectus pietatis, cum ab hac non discordet, imo concordet, regula ueritatis. Unde et Dauid, accepta promissione diuine largitatis super longeuitate sue posteritatis, cum ingressus coram Domino sese humiliaret,  ipsumque Deum pro collatis sibi beneficiis humiliter collaudaret: »Quis ego sum, inquit, Domine Deus, et que domus mea, quia adduxisti me hucusque? Sed et hoc parum uisum est in conspectu tuo, Domine Deus, nisi loquereris de domo serui tui in longinquum .« Et adiunxit: »Ista est enim lex Adam Domine Deus ;« ac si diceret: Erga homines misericorditer agere, non modernis temporibus inchoasti, sed te misericordem primo etiam homini demonstrasti, qui ea lege uixit, ut cum mereretur supplicium, inueniret beneficium, nec eum pro meritis a tua gratia repulsares, sed ad tibi seruiendum beneficiis reuocares; sicut et mihi hodie, Domine Deus, beneficia confers indebita, cuius non precesserunt merita. »Ista est lex Adam  Domine Deus.« Ista, scilicet, ut tu homini miserearis immerito, et homo tibi seruiat ex debito. In Osee cum ostenderet Dominus quanto amore filios Isrel dilexerit, et errantes ad se reduxerit, sic ait: »In funiculis Adam traham eos, in uinculo caritatis .« Quod est dicere: Eo funiculo et uinculo caritatis, quo Adam peccantem non neglexi, sed correxi, non permisi ut male profugus errando disperiret, sed ligaui et attraxi ut rediret; eo, inquam, uinculo caritatis et filios Isrel peccantes alligaui, alligatos reuocaui, ut per aspera et ardua penitentie, ad uiam remearent salutis, ne per decliuia peruerse libertatis dispendium incurrerent seruitutis. Si autem aliquis estimauerit et dixerit  testimonia hec que de Adam protuli, posse de primo homine non intelligi, sed tantum de homine, ut ibi Adam pro eo quod est homo positum accipiatur; non est arguendus false opinionis, cum hoc 359 forte collegerit ex scientia lectionis. Legit enim forte quia quod Dauid dicit in libro Regum: »Ista est lex Adam, Domine Deus,« Hebreorum traditio ita exponit: »Ista est lex hominis, Domine Deus.« Item quod nos habemus in Osee: »In funiculis Adam traham eos:« Septuaginta et alii interpretes transtulerunt, Hieronymo teste: »In funiculis hominum traham eos.« Potest ergo generaliter hic accipi homo uel homines, nec tamen contradicit quin specialiter primus ille homo uel primi intelligantur homines.



CAPUT XXu.


Inueni aliud testimonium in quo primus ille homo satis euidenter ostenditur, etsi nomen eius proprium ibidem non dicitur. Liber ille, qui inscribitur Sapientia, si ad medium deducatur, patet quia eius, qui primus formatus est, hominis salutem attestatur. Qui cum sapientiam commendaret, et per eam sanatos esse, quicunque Deo a principio placuerunt, affirmaret, adiunxit: »Hec illum, qui primus formatus est a Deo pater orbis terrarum cum solus esset creatus, custodiuit, et eduxit illum a delicto suo, et dedit illi uirtutem continendi omnia .« Que uerba nulli melius quam ipsi Ade conuenire beatus Augustinus uidetur asserere, ubi ad Euodium scribens epistole sue eadem uerba uoluit inserere. De illo,  inquit, primo homine patre generis humani, quod eum Christus de inferno soluerit tota fere Ecclesia consentit, quod eam non inaniter credidisse credendum est, undecunque hoc traditum sit, etiamsi canonicarum Scripturarum hinc expressa non proferatur auctoritas. Quanquam illud quod in libro Sapientie scriptum est: »Hec illum qui primus formatus est a Deo, pater orbis terrarum cum solus esset creatus custodiuit, et eduxit illum a delicto suo, et dedit illi uirtutem continendi omnia,« magis pro hac sententia quam pro ullo alio intellectu facere uideatur. Nec moueat quemquam si in tertio decimo libro de ciuitate Dei, uel forte alibi legerit quod idem Augustinus dicit factum esse Adam inobedientem  usque ad mortem, tanquam per hoc intelligi uoluerit quod ille nunquam resipuerit, sed permanserit et pertinax fuerit in sua inobedientia usque ad mortem. Quod si ita esset eternam procul dubio nunquam euaderet mortem. Qui enim non resipiscit ante mortem nichil aliud quam eternum supplicium inuenit post mortem. Hoc autem de illo sentire, quod est aliud, quam ab eo dissentire, cui totam, ut ait, nouerat Augustinus Ecclesiam consentire? Quod ergo ibi dicit, quia eo detestabilior fuit inobedientia Ade, quo factus est inobediens usque ad mortem, ut mihi uidetur, non temporis uel tante illius etatis prolixitatem, sed ipsius inobedientie signauit quantitatem, quod uidelicet tanta illa inobedientia fuerit, ut mortem  meruerit. Nam cum omnis inobedientia mala sit, certum est tamen quod alia multo peior, alia multo pessima sit. Ubi enim res facilis imperatur, et transgredienti mortem imperans, comminatur; si tamen seruus mandatum contemnat, mortale procul dubio peccatum incurrit, et tanto grauiores penas debet subire, quanto facilius potuit obedire. Merito ergo Adam, quia leue mandatum et graue supplicium contempsit, dicitur factus inobediens usque ad mortem, non permanendo impenitens usquequo moreretur, sed in tantum peccando, ut mori mereretur. Peccare enim usque ad mortem, hoc est peccando mereri mortem. Si quis ergo nunc etiam uel homicidium, uel adulterium, uel quodlibet aliud graue peccatum commiserit, recte usque ad mortem peccare  dicitur, nec tamen per hoc a peccante excluditur penitudo, sed ipsius peccati exprimitur magnitudo. Simili modo per contrarium et Christus legitur »factus obediens usque ad mortem ,« hoc est tantam obedientiam Patri exhibuisse, ut eum iudicarent Iudei mortem meruisse. Unde cum fixus maneret et constans in faciendo mandatum Patris, clamauerunt: »Reus est mortis .« Et cum Pilatus parcere uellet ei, responderunt: »Nos legem habemus, et secundum legem debet mori .« Qua autem morte dignus esset, non tacuerunt clamantes: »Crucifige, crucifige .« Hoc est quod Apostolus dicit: »Factus est obediens usque ad mortem, mortem autem crucis .« Licet enim Christus in sua permanserit  obedientia usque ad exitum huius uite, et ideo dici possit: »Factus obediens usque ad mortem,« melius tamen uidetur, si, ut predictum est, intelligatur, ut scilicet per hoc Apostolus signare uoluerit obedientiam illius, non quidem longam que multorum etiam est infirmorum, sed adeo perfectam et fortem, ut contempserit uel meruerit mortem. In hac quippe mortali uita, ubi multa sunt impedimenta, fortitudo precipue commendatur, quam si obedientia usque ad contemptum uel meritum mortis tenuerit, merito predicabilis iudicatur. Post hanc uero uitam et obedientiam excipiet dierum indeficiens longitudo, et huiusce non erit necessaria fortitudo, quia et sine fine, bono seruo Dominus imperabit,  et sine lucta bonus seruus obtemperabit. Hec longa et tranquilla et gloriosa ibi commendatur obedientia, ubi dictum est: »Cum tradiderit regnum Deo et Patri, tunc et ipse subiectus erit illi, qui illi subiecit omnia .«



360 CAPUT XXuI.

Fortitudinem uero, quam dixi huic uite necessariam, alibi quidam Sapiens commendare uidetur, qui fiducialiter pollicetur: »Laudabit, inquiens, usque ad mortem anima mea Dominum .« Quid est laudabit usque ad mortem? Nunquid non laudabit et post mortem? Imo multo magis et post mortem. Unde prophete commonenti et dicenti: »Lauda, anima mea, Dominum « eleganter illa respondit: »Laudabo  Dominum in uita mea ,« hoc est dicere: Quandiu sum in hac mortali uita, que mors potius dicenda est quam uita,  eum, qui sicut scriptum est: »Deus est uiuorum et non mortuorum ,« non possum laudare, sed laudabo in regione uiuorum, ubi uiuam et uere uiuam, quia sine miseria uiuam. Quod ergo dicit Sapiens ille: »Laudabit usque ad mortem anima mea Dominum,« non longam, sed fortem laudem uoluit designare, pro qua, et si non toleret, paratus est tamen ipsa mortis pericula tolerare. E regione Adam dicitur factus inobediens usque ad mortem, licet Deo miserante resipuerit ante mortem. Dicit etiam beatus Augustinus quibusdam in  locis ipsum Adam excepisse sententiam damnationis, non quod intelligat illum eternaliter damnatum, sed temporaliter cruciatum. Damnatio quippe non semper illa eterna, de qua dictum est: »Ite, maledicti, in ignem eternum ,« sed plerumque uel ipsa mors corporalis, uel quelibet intelligitur afflictio temporalis. Unde in libro Machabeorum secundo: »Menelaum, inquit, uniuerse malitie reum criminibus absoluit, miseros autem, qui etiamsi apud Scythas causam dixissent innocentes iudicarentur, morte damnauit .« Et Origenes in quinta homilia super Lucam: »Zacariam patrem Ioannis quia non credidit angelo, dicit esse damnatum silentio.« Damnatio ergo qua Adam damnatus est, illa uidetur esse de qua superius  dictum est: »Maledicta terra in opere tuo, spinas et tribulos germinabit tibi: In sudore uultus tui uesceris pane .«



CAPUT XXuII.

Denique et ille homo, qui iuxta Euangelicam parabolam descendit de Ierusalem in Iericho, et incidit in latrones , Adam fuisse intelligitur, et quod de illo dictum est, huic specialiter conuenire asseritur. Quam parabolam cum super ipso Adam quidam sapiens interpretaretur; Ierusalem dixit esse paradisum, Iericho mundum, latrones contrarias potestates, uulnera inobedientiam, sacerdotem legem, leuiten prophetas, Samaritanum Christum, iumentum corpus Christi, stabulum Ecclesiam, stabularium Ecclesie presidem, duos denarios Patrem et  Filium; reditum Samaritani, secundum Christi aduentum. Que omnia Origenes in trigesima tertia homelia super Lucam dicit pulchre et rationabiliter dicta esse, et ea non omni homini, sed huic specialiter conuenire. Et notandum quod illum non mortuum, sed seminecem latrones reliquerunt, qui, etsi delictorum uulnera crudeliter inflixerunt, non tamen spem sanandi eidem abstulerunt. Item Origenes in decima sexta homelia in Genesim, quod dicit: »Reuocabo te inde in finem, hoc esse arbitror, quod in finem seculorum unigenitus Filius suus pro salute mundi usque ad inferna descendit, et inde protoplastum reuocauit. In hoc ergo uerius quam  in Iacob adimplebitur quod dictum est: Quia reuocabo te inde in finem.« Augustinus in libro De baptismo paruulorum: »Sicut illi primi homines postea iuste uiuendo merito creduntur per Domini sanguinem liberati ab eterno supplicio.« Gregorius papa, cum in Registro de Adam loqueretur, ait: »Non est eius anima ita mortua ut non esset, sed ita mortua, ut beata non esset, qui tamen Adam post per penitentiam rediit.« Quis de Ade penitentia audeat dubitare, cum eam tam aperte Augustinus et Gregorius audeant affirmare? Ioannes quoque episcopus, in sermone qui de lapsu primi hominis titulatur, salutem eiusdem hominis attestatur. Ait enim: Dominus Deus et seuitiam exsecratus est hostis, et casum miseratus est hominis, deceptum  hominem paterna pietate condoluit. Denique Dominus Deus: »Ubi es, inquit, Adam?« Ad confessionem prouocat, peccatum uult fateri, querit misereri, ueniam cogitat, obiurgat culpam, ut possit retribuere ueniam, ut quos formare non uoluit instruendo, purgare possit confitendo. Et subiungit: »Accipiunt uestimenta pellicea,« ut qui confessi delictum iam fuerant, ueniam cultus humilitate perciperent. Ostendit Dominus quidem beneficiis possint delicta purgari, ostendit confessione et deformitate cultus ueniam posse facillime impetrari. Hec sunt uerba Ioannis Chrysostomi de Adam. Quod ergo doctores ecclesiastici, imo tota, ut ait Augustinus, Ecclesia de illo sentit, debemus et nos sentire, unde nulla Scripturarum inuenitur auctoritas dissentire.  Denique Enchratite, qui et Tatiani dicti sunt heretice prauitatis, teste Augustino, arguuntur, pro eo quod inter cetera que peruerse et sentiunt et dicunt, saluti primi hominis contradicunt. Quia uero, ut uerum fateor, 361 diutius quam proposueram, sum locutus, dum que dicenda sunt de Adam, etsi non ut debui, sum tamen ut potui prosecutus, iam tempus est ut calcem ponam huic mee responsioni, cum ea que dicta sunt, fratrum possint sufficere inquisitioni. Sic ergo finem accipiat ista responsio: Transibo ad aliam, reparatus paulisper silentio.





RESPONSIO DE DAMNATIONE SALOMONIS.



PROLOGUS.

 Facile est de obscuris quibuslibet utcunque disputare; cum nullus disputanti presumit obuiare. Cum uero aliquid dubium in lucem producere quis conatur, et eius conatibus aperte quilibet reluctatur: apud auditores maior dubitatio generatur: dum cui potius credendum sit, ignoratur, nisi forte alter  eorum pluribus et ualidioribus testimoniis conuincatur. In hac igitur secunda responsione, orandus est Deus, ut gressus meos dirigat in semita ueritatis et uera que dixero, muniat inuicte patrocinio firmitatis.



RESPONSIO DE DAMNATIONE SALOMONIS.


 Queritis, fratres, utrum Salomon, rex Isrel, saluus debeat estimari, an potius  perditus debeat iudicari. De illo quippe tam multa bona et mala in Scriptura canonica leguntur, ut multi, si eis contigerit, ea uel legendo uel audiendo recensere; in dubium ferantur, que debeant preualere. Alii autem dubitatione relegata, dicunt illum bona inchoata fine perdito terminasse, alii e regione mala perpetrata penitendo in melius commutasse. Horum opinioni tam diuersa et aduersa sentienti, uobis, fratres, exigentibus decreui respondere; et ut idem sentiant, et si consentiant, prout facultas dabitur admonere. Nouerit igitur primo uestra omnium dilectio, quod ea que in Scriptura canonica de Salomone leguntur, trifariam distinguuntur, ut uir prudens  diligenti consideratione prouideat, cum ea legit uel audit, quid, qualiter intelligere debeat. Quod Salomon in multis actibus suis Christum figurauerit, neminem estimo dubitare; quod in omnibus eum figurauerit, nullus presumat affirmare. Eorum igitur que de Salomone dicuntur, quedam ita eidem ad litteram conueniunt Salomoni ut etiam mystice conueniant Christo: quedam ita conueniant illi, ut nec possint, nec debeant coaptari Christo; quedam uero ita de illo dicuntur, imo dici uidentur, ut eidem ipsi nullo modo conueniant. Conueniant autem secundum spiritalem intelligentiam Christo. Aestimo congruum, ut aliqua de multis ad medium deducantur, in quibus, ea que dixi, uera esse certius agnoscantur. Dicit quidem Scriptura, quod in Ierusalem templum Domino  Salomon edificauit, in quo opere, luce clarius Dominum nostrum Iesum Christum prefigurauit. Qui nimirum Deo Patri templum, id est Ecclesiam sanctam edificat, dum lapides uiuos, id est uiros sanctos dolat et quadrat, et cemento caritatis agglutinat, ut in animam unam et cor unum redacti, in edificium spirituale consurgant, et ad uidendam faciem Creatoris assurgant. Dicit autem Scriptura, quod cum senex Salomon esset, deprauatum est cor eius, et amauit mulieres alienigenas, de quibus dixerat Deus: Non ingrediemini ad eas; et relicto Deo uiuo et uero, Deo, inquam, patrum suorum, adorauit Asthartem deam Sidoniorum, et Chamos deum Moabitarum. Quod factum nulla commendat uel excusat  allegoria, sed pura tenetur historia. ut et hoc realiter fecisse credatur, et in hoc, Deo non mediocriter displicuisse sciatur. Legimus quidem Osee prophetam uxorem accepisse fornicariam. Quod utrum ad litteram factum sit, an potius  solum modo spiritaliter intelligendum sit: non multum refert, dum constet eum fecisse non morbo seductum incontinentie, sed uinculo adductum obedientie.  In hoc enim matrimonio et diuino mandato obediuit: et Christum procul dubio figurauit. Ceterum, nec debent, nec potest ullatenus coaptari, quod Salomon a Deo legitur fornicari; et contempto eo, a quo tanta dona perceperat, latus suum mulieribus alienigenis inclinauit, et deos earum insuper adorauit.

Item ad Dauid quasi de Salomone dicitur, quod tamen Salomoni non conuenire manifestissime comprobatur: »Cum completi fuerint dies tui et dormieris cum patribus 362 tuis, suscitabo semen tuum post te, quod egredietur de utero tuo, et firmabo regnum eius: ipse edificabit domum nomini meo; et stabiliam thronum regni eius usque in sempiternum .« Si quis diligenter aduertat hanc  ad Dauid factam promissionem, qua promittitur suscitari semen eius; suscitari, inquam, non ante mortem, sed post mortem eius: inueniet Salomonem in ea non pronuntiari, qui procul dubio ante mortem Dauid inuenitur suscitari. Hoc siquidem diuina Sapientia prudenter ordinauit, quod Salomon ante mortem patris, et natus est, et regnauit, quod de nullo regum alio legitur, ut in illo hec prophetia non inueniret effectum, quia dicitur: »Cum dormieris cum patribus tuis, suscitabo semen tuum.« De nullo quippe alio regum illorum aperte legitur, quod ante mortem patris rex fuerit ordinatus, uel rex a quolibet nominatus. Etsi enim uiuente adhuc Ozia rege leproso, et habitante seorsum propter lepram, Ioathan filius eius, ut scriptum est, gubernauit  palatium, et iudicauit populum terre, non tamen rex, idem Ioathan, appellatur, nec eum regnasse diuina Scriptura protestatur, donec pater eius Ozias uite huius priuare munere declaratur. Potuit quidem Ioathan, et palatium gubernando et populum iudicando, preesse, et tamen rex non esse, quia non omnis cui iudicandi ministerium delegatur, statim regali et unctione, et nomine gloriatur. Salomon uero uiuente adhuc Dauid, unctus est in regem in Gihon, acclamante populo et dicente: »uiuat rex Salomon ,« at extunc, rex assidue nominatur, regni solio libere sublimatur, ut diuina promissio, que post mortem Dauid semen eius asserit suscitari, non in Salomone, sed in Christo intelligatur necessario  consummari. Remoto igitur sensu litterali, in Christo hoc impletur intelligentia spiritali, qui de semine Dauid longe post Dauid erat temporaliter nasciturus, et in sanctis suis eternaliter regnaturus. »Firmabo, inquit, regnum eius; ipse edificabit domum nomini meo.« Quod ne de Salomone dixisse uideretur, qua ille materialem domum edificauit Deo, subiunxit: »Et stabiliam thronum regni eius usque  in sempiternum.« Sicut omnibus notum est thronum regni Salomonis non fuisse sempiternum, sic certum est Christum regnare in eternum, ut eum precinuisse hec prophetia manifeste cognoscatur, quamuis Salomoni alludere uideatur. Quod autem subditur: »Qui si inique aliquid gesserit, arguam eum in uirga uirorum, misericordiam autem meam non auferam ab eo, sicut abstuli a Saul quem amoui a facie mea;« ad Christum nichilominus ueraciter refertur, secundum proprietatem duntaxat membrorum, ex quorum uoce dicit in Psalmo: »Longe a salute mea uerba delictorum meorum .«

Tripartitus quidem intelligendi modus in libris prophetarum, imo in omni Scriptura, que uetus Testamentum appellatur, potest inueniri ut ibi  quedam tantum litteraliter, quedam solummodo spiritaliter, quedam simul utroque modo conuenienter intelligantur, et non pro uoluntate cuiusque uno quolibet modo omnia disserantur. Hec est enim, ut mihi uidetur, causa quod in Scripturis diuinis nonnulli plerumque offendunt, dum eas iuxta sensum suum intelligi debere contendunt, et dum que loquuntur, uel de quibus affirmant, non satis diligenter perpendunt, errorem suum non tam ueraci quam procaci uerbositate defendunt. Quia enim acutuli sibi uidentur ad intelligendum, et forte promptuli sunt ad loquendum; dedignantur submitti maioribus ad dicendum, et impatientes nidi, antequam plumescant, prouolant ad disserendum. Inde, ut arbitror accidit quod de Salomone, alii et alii, aliter et aliter sentiunt,  et a Scriptura canonica  plerique dissentiunt, dum eis qui eam intellexerunt et intellectam exposuerunt, non plane consentiunt. Eapropter congruum duxi, in hac mea responsione quam proposui reddere fratribus de Salomone, ea que de illo a maioribus et sensa, et dicta sunt, compilare, et que de illo dixero, istorum testimonio confirmare. Ceterum que de illo Scriptura canonica dicit, uolo primitus recensere; ea duntaxat que ad presentem responsionem uidero pertinere. Mortuo quidem paruulo filio, quem regi Dauid Bethsabee peperit de adulterio, consolatus est, inquit, Dauid Bethsabee uxorem suam. Ingressusque ad eam, dormiuit cum ea. Que genuit filium et uocauit nomen eius, Salomon, et Dominus dilexit  eum. Misitque in manu Nathan prophete, et uocauit nomen eius, amabilis Domino, eo quod diligeret eum Dominus. In Hebreo, ut aiunt, habetur: »uocauit nomen eius Idida« id est dilectus propter Dominum. Super quo traditio habet Hebreorum quod propter suam misericordiam Deus illum dilexerit, cum diuina dilectione dignus ille non fuerit, utpote natus de illa, quam contra Domini utilitatem Dauid sibi acceperat in uxorem. In hoc autem quod dilectus propter Deum appellatur, ille, ut arbitror, figuratur; de quo in Euangelio dictum est: »Hic est Filius meus dilectus in quo bene complacui .« Homo enim etiam ille quem in unitate persone sibi assumpsit uerbum Dei, nichil meruerat ut assumeretur, ut diligeretur,  scilicet quidquid assumens assumpto contulit assumptus non meritis, sed gratie assignauit. De quo propheta 363 precinuit dicens: »Beatus quem elegisti et assumpsisti .« Beatus nimirum ille fuit qui non eligens est electus, ut ad eum quoque dici possit, quod dictum est ad nos: »Non uos me elegistis, sed ego elegi uos .« Processu uero temporis cum senuisset Dauid, eo iubente, Sadoch sacerdos, et Nathan propheta unxerunt Salomonem in regem super Isrel ducentes eum in Gihon. Et uiuente adhuc Dauid in Ierusalem, regnauit idem Salomon. Unde cum ingressi serui regis dicerent ad eum: »Amplificet Deus nomen Salomonis super nomen tuum, adorauit, inquit, rex in lectulo suo, insuper et hec locutus est: Benedictus  Dominus Deus Isrel, qui dedit hodie sedentem in solio meo, uidentibus oculis meis .« Postea ingresso Dauid uiam uniuerse terre: »Confirmatum est, inquit, regnum in manu Salomonis, et affinitate coniunctus est Pharaoni regi Aegypti. Accepit namque filiam eius, et adduxit eam in ciuitatem Dauid donec compleret edificans domum suam, et domum Domini, et murum Ierusalem per circuitum. Attamen populus immolabat in excelsis. Non enim edificatum erat templum nomini Domini usque in diem illum. Dilexit itaque Salomon Dominum, ambulans in preceptis Dauid patris sui: excepto quod in excelsis immolabat .«

uidentur mihi designari permistim in his uerbis, tam mala quam bona Salomonis. Quod enim confirmato  regno in manu sua, affinitate coniunctus est Pharaoni, accipiens filiam eius, et ducens eam in ciuitatem Dauid: non mediocriter peccauit, cum legisset prohibitum esse a Domino per manum Moysi, ne filiabus alienigenarum filii Isrel in matrimonium iungerentur, ne blanditiis illecti femineis, in earum idololatriam seducti, laberentur. Si autem quis obiecerit, quia et Moyses dicitur habuisse Sephoram filiam Raguelis, necnon et Aethiopissam, Tharbi scilicet, filiam regis Aethiopum pro qua postmodum Maria et Aaron arguuntur murmurationis, Ioseph quoque in Aegypto uxorem accepit filiam Putipharis sacerdotis, respondebitur quia nondum huiusmodi lex data erat a Domino; et ubi non est lex, nec preuaricatio. Enim uero data  lege arguitur Samson a parentibus suis, quod uisam in Thannata mulierem de filiabus Philisthinorum amauerit, eamque sibi uxorem petierit. Nunquid, aiunt, non est mulier in filiabus fratrum tuorum, et in omni populo tuo, quia uis uxorem accipere de Philisthiim qui incircumcisi sunt? Cuius rei cum iustam ille non inueniret excusationem; solam reddidit causam eam, que fere semper mala est, propriam uoluntatem. Dixit enim ad patrem suum: »Hanc mihi accipe, quia placuit oculis meis.« Cesset, inquit, lex et ratio, sic uolo, sit pro ratione uoluntas. Quod autem de Salomone additur: »Donec compleret edificans domum suam, et domum Domini, et murum Ierusalem per circuitum;«  bene quidem operatus est, qui iussus templum mysticum edificauit Domino, et ciuitatem Ierusalem circumdedit muro. »Attamen, inquit, populus immolabat in excelsis.« Iterum culpa non solum populi qui in excelsis immolabat, sed etiam Salomonis, qui errantem populum non reuocabat. Relicta enim ciuitate Ierusalem, in qua erat arca Domini posita in medio tabernaculi, quod tetenderat ei Dauid, populus ad immolandum, excelsa requirebat, non locorum sanctitate prouocatus, sed amenitate delectatus. Hoc autem factum sequens sententia uidetur aliquatenus excusare: et tanquam non sit peccatum, imo tanquam leue sit peccatum, quodammodo palliare: »Non enim, inquit, edificatum erat templum nomini Domini usque in diem illum.«  Quod tamen non ideo dictum est, tanquam ante edificationem templi, esset illud commendabile, sed quia post edificationem templi, peccatum maius fuit, et omnino inexcusabile. Ad hoc enim, templum illud nobile iussum est opere tam uario edificari, tantis auri laminis adornari, tam festiua celebritate dedicari, ut illuc populus conueniret ad adorandum, ad sacrificandum: ipsumque et templi sanctitas inuitaret, et structura mirabilis delectaret. Qui igitur postea ad sacrificandum excelsa requisiuit, nullam iam habens excusationem, maiorem meruit damnationem. Sequitur: »Dilexit itaque Salomon Dominum ambulans in preceptis Dauid patris sui.«

Ecce iterum iustitia Salomonis, quod scilicet  Dominum legitur dilexisse, et in preceptis Dauid ambulasse. Quod autem Dominum necdum perfecte dilexerit, nec in preceptis Dauid perfecte ambulauerit, sermo diuinus uidetur innuere, cum subiungit: »Excepto quod in excelsis immolabat.« Hoc quippe, nec Domino inuenitur placuisse; nec Dauid cognoscitur precepisse. Neque enim dubium est, quin hec immolatio arguatur, que a dilectione Dei, et a preceptis Dauid excipienda iudicatur. Ceterum multa alia Salomon operatus est, que et Deo placuisse nequaquam dubitatur, et Dauid preceperat antequam moreretur. Dein dicitur, quia apparuit Dominus Salomoni nocte per somnium, dicens: »Postula quod uis ut dem tibi.« Et Salomon:  Dabis, inquit, seruo tuo cor docile, ut iudicare possit populum tuum, et discernere inter bonum et malum. Placuit ergo sermo coram Domino, quod Salomon rem huiuscemodi postulasset. Et dixit Deus Salomoni: Quia postulasti uerbum hoc, et 364 non petisti tibi dies multos, nec diuitias, aut animas inimicorum tuorum, sed postulasti sapientiam ad discernendum iudicium: Ecce feci tibi secundum sermones tuos, et dedi tibi cor sapiens et intelligens, in tantum ut nullus ante te similis tui fuerit, nec post te surrecturus sit. Sed et hec que non postulasti dedi tibi, diuitias et gloriam, ut nemo fuerit similis tui in regibus cunctis retro diebus. Si autem ambulaueris in uiis meis, sicut ambulauit Dauid pater tuus; longos faciam dies tuos. Igitur  Salomon euigilauit, et intellexit quod esset somnium .« Ecce iterum iustitia Salomonis, et honestum desiderium; quo uidelicet petiit sapientiam ad discernendum iudicium. Cui Deus, ea bonitate que sua est, non solum postulata concessit; uerum etiam que non postulauerat, diuitias scilicet et gloriam, gratuita largitate adiunxit. Sed mouet me, fateor dilectioni uestre; mouet, inquam, me quod additur: »Igitur Salomon euigilauit, et intellexit quod esset somnium.« Post hec, sequuntur magna et preclara opera Salomonis, que operatus est in iudicando, in scribendo, in edificando templum Domini, et utensilia eius, et cetera multa que in tertio Regum libro numerantur, et eadem Scriptura teste non mediocriter commendantur.  Accepta quidem sapientia per somnium, quam perspicax fuerit ad faciendum iudicium, illarum designat controuersia meretricum, quarum una dicente: »Filius tuus mortuus est, meus autem uiuit, alia e regione respondit: mentiris, filius quippe meus uiuit, et filius tuus mortuus est .« Ut autem hec contentio finiretur, gladium sibi rex iussit afferri, inantemque uiuum in duas diuidi partes; ut dimidia pars uni, dimidia uero daretur alteri. Quo audito, materna uiscera concussa sunt, et que ueraciter mater erat maluit ut totus infans apud emulam uiuus permaneret, quam ipsa dimidium possideret; et ideo: »Obsecro, ait, domine, date illi infantem uiuum, et nolite interficere eum .« Econtrario illa cuius cor materna pietate non molliebatur:  »Nec mihi, ait, nec tibi sit, sed diuidatur .« Ad hec rex pulsa iam nebula dubietatis, et tali experimento cognita facie ueritatis: »Date, inquit, huic infantem uiuum, et non occidatur, hec est enim mater eius .«

In scribendo autem quanta fuerit eius subtilitas, tria uolumina illa manifestant, quoniam catalogo diuinarum Scripturarum canonica recipit auctoritas, uidelicet: Parabole, Ecclesiastes, Cantica canticorum. In quorum primo est ethicus, dum bonis moribus nos informat; in secundo, physicus, dum que sub sole sunt, naturaliter caduca esse denuntiat; in tertio, theologicus, dum Deo et Domino nostro Iesu Christo complexu indissolubili nos copulat.  In primo docet nos proximum diligere; in secundo temporalia spernere, in tertio celestibus inherere. In primo, rudes et paruulos instruit; in secundo, grandiusculos prouehit; in tertio iam prouectos, in ea que celestia sunt, attollit. In primo, docet nos inter homines bene conuersari, in secundo que infra hominem sunt, aspernari; in tertio, que supra hominem sunt, amplexari. Denique et ipse tribus nominibus inuenitur appellari, quibus tria ista uolumina uidentur coaptari. Dictus est quippe Idida, id est dilectus ab hominibus. Ecclesiastes, id est concionator; Salomon, id est pacificus. Quia in primo uolumine, docuit quomodo sine querela se homo inter homines habeat, quid uidelicet compassionis exhibeat minoribus, quid humilitatis  cequalibus, quid reuerentie maioribus; quid dilectionis omnibus, quod quidem perutile et satis facile est hominibus, non mediocriter placuit hominibus, et eo nomine est appellatus, cuius rem scribendo est assecutus. In secundo autem uolumine concionem, id est omnes communiter ad contemptum temporalium inuitauit, dum ipsa temporalia, caduca et breuia esse demonstrauit; asserens quidquid sub sole est genitum, festinare ad interitum. Et quia concionatus est, id est non quasi in angulo domatis, sed omnibus publice locutus est; merito Ecclesiastes, id est concionator dictus est. In tertio uolumine, cuius est titulus, Cantica canticorum, dignitatem aliorum excedit, dum nos a uitiis defecatos et in contemptu temporalium roboratos, in  thalamum nuptiarum inducit, et leua Christi supposita dexteram superducens, in complexu illius delectabiliter nos abscondit. Sic nimirum iustitia sudoris patiens et algoris, expedita precurrit, eisque triumphanti pax festiua gratulanter occurrit; et, ne aliquando mercedis inopia defetiscat, feliciter numerando succurrit. Gaudent pariter in occursu mutuo due iste uirtutes, ruunt in oscula, fit quod scriptum est: »Iustitia et pax osculate sunt .« Quando uero de pace ista Salomon scripsit, que iustitia numeratur, cum in thalamum nuptiarum introducta diuina uisione letatur, non incongrue Salomon, id est pacificus appellatur: illum prefigurans, qui factus est pax nostra, et faciens utraque unum, per mortem suam reconciliauit  nos Deo, ut qui eramus nostra filii ire, per gratiam efficeremur filii misericordie. Disputauit preterea, sicut scriptum est, super lignis a cedro que est in Libano usque ad hyssopum que egreditur de pariete, et disseruit de iumentis et reptilibus et piscibus. Que nimirum Scriptura, nec apud nos, nec apud Hebreos, nec uspiam alibi inuenitur; quamuis aliquando 365 fuisse, minime dubitetur. Sunt autem duo uolumina, quorum apud nos in Ecclesia lectio frequentatur, quorum unum, sapientia Salomonis; alterum, Ecclesiasticus appellatur. Que propter nonnullam similitudinem eloquii, Salomon scripsisse a quibusdam estimatur, sed ab his qui antiquiores et prudentiores sunt, falsa hec estimatio iudicatur. Denique  et primum illorum, uidelicet Sapientia Salomonis, grecam, ut ait Hieronymus, eloquentiam redolet, et cum nusquam apud Hebreos inueniatur, non Salomonis, sed cuiusdam Philonis fuisse affirmatur. Ecclesiasticum uero iehsu, filius Sirach perhibetur scripsisse; qui tempore Simonis summi sacerdotis inuenitur fuisse. Qui nimirum Simon pontifici Onie successit, et alterum Oniam precessit, illum, inquam, Oniam quem Andronicus, suggerente Menelao, non ueritus iustitiam, peremit, sicut Machabeorum liber secundus ostendit.

In edificando autem templum Domini et utensilia eius, quanta fuerit prudentia Salomonis, ipsa edificatio, si diligenter consideretur, insinuat, in qua et iuxta litteram non mediocris apparet pulchritudo, et  iuxta spiritualem intelligentiam mirabilis supereminet altitudo. Cuius rei scientiam Deo quidem intrinsecus infundente, sed et Dauid patre suo extrinsecus edocente legitur percepisse. Ipsum autem opus multis tam aduenis quam indigenis cooperantibus inuenitur perfecisse. Quod enim eum Deus docuerit; tertius Regum liber manifestat, cum dicit: »Dedit Deus sapientiam et scientiam Salomoni: et latitudinem cordis sicut arenam que est in littore maris ;« et paulo post: »Dedit Deus sapientiam Salomoni; sicut locutus est ei .« Quod autem ad predictum opus faciendum Dauid studiose instruxerit eum, Paralipomenonis liber primus patenter ostendit: »Dedit, inquit, Dauid Salomoni suo filio descriptionem porticus et templi,  et cellariorum, et cenaculi, et cubiculorum in aditis, et domus propitiationis, et omnium que cogitauerat atriorum, et exedrarum per circuitum in thesauris domus Domini, et in thesauris sanctorum, diuisionumque sacerdotalium et leuiticarum in omnia opera domus Domini, et in uniuersa uasa ministerii templi Domini .« Dedit etiam  Dauid Salomoni aurum purissimum in pondere, et argentum, ad facienda utensilia domus Domini. Ut autem hec descriptio commendabilis haberetur, eamque non de suo, sed de Dei potius dedisse uideretur, adiungit Dauid: »Omnia hec uenerunt ad me scripta manu Domini, ut intelligerem uniuersa opera exemplaris .« Ad ultimum uero infert Scriptura dicens: »Rex  autem Salomon amauit mulieres alienigenas multas, filiam quoque Pharaonis et Moabitidas et Ammonitidas, Idumeas et Sidonias et Hetheas de gentibus super quibus dixerat Dominus filiis Isrel: Non ingrediemini ad eas; neque de illis ingredientur ad uestras, certissime enim auertent corda uestra ut sequamini deos earum. His itaque copulatus est Salomon ardentissimo cum amore? et auerterunt mulieres cor eius. Cumque iam esset senex, deprauatum est per mulieres cor eius, ut sequeretur deos alienos. Nec erat cor eius perfectum cum Domino Deo suo, sicut cor Dauid patris eius; sed colebat Salomon Astarthem deam Sidoniorum, et Chamos deum Moabitarum et Moloch idolum Ammonitarum.  Fecitque Salomon quod non placuit coram Domino; et non adimpleuit ut sequeretur Dominum, sicut Dauid pater eius. Tunc edificauit Salomon fanum Chamos idolo Moab in monte qui est contra Hierusalem; et Moloch idolo filiorum Ammon. Igitur iratus est Dominus Salomoni, quod aduersa esset mens eius a Domino Deo Isrel, qui preceperat ei ne sequeretur deos alienos: et non custodiuit que mandauit ei Dominus. Suscitauit autem Domino aduersarium Salomoni Adad Idumeum de semine regio. Ieroboam quoque filius Nabath, seruus Salomonis, leuauit manum contra legem. uoluit ergo Salomon interficere Ieroboam, et ille aufugit in Aegyptum: et fuit ibi usque ad mortem Salomonis. Reliqua autem uerborum Salomonis, et omnia que  fecit, et sapientia eius: ecce uniuersa scripta sunt in Libro uerborum dierum Salomonis. Dormiuitque Salomon cum patribus suis; et sepultus est in ciuitate Dauid patris sui .«

Hec sunt finalia, que in Scriptura canonica inueniuntur de Salomone, que, etsi aperta et plana uidentur, quedam tamen non perfunctoria digna sunt consideratione. In quibus admonemur et docemur quomodo lugenda sit humana miseria: et solius Dei memoranda et timenda iustitia, nostra enim iustitia uel nulla est, uel digna fere pro nichilo reputari, quia nec a seipsa incipere; nec per se, in se habet consummari. Unde propheta: Tanquam non habens iustitiam, uel forte oblitus aut contemptor illius: »Domine, inquit, memorabor iustitie tue  solius .« Quis itaque legens, uel audiens tot et tantis bonis Salomonem suffultum, sapientia, potentia, diuitiis et gloria, que diuina ei largitas contulit, non eum laudibus efferat; non eum felicem fuisse arbitretur, si tamen ea felicitate indefectiue frueretur? uerum cum subsequenter legitur eumdem iam etate prouectum in uoraginem mersum luxurie, tanta sapientia preditum, in errorem lapsum idololatrie; 366 quis non lugeat humane uite tam labilem statum? quis non timeat diuine iustitie examen tam seuerum? Restat intelligi ut qui gloriatur, non in se, sed in Domino glorietur; recolens quod scriptum est, quoniam nullus potest »esse continens nisi Deus det;« et ideo »adii, inquit, et Dominum deprecatus sum  .«

Ut uideo, nec ipsa fortitudo subsistit adamantis, nisi eam conseruet sua Deus protectione miserantis. Inde est quod iuxta Septuaginta interpretes Amos propheta super murum adamantinum Dominum uidit stantem; qui et in manu sua tenebat adamantem. Adamas lapis est protiosus, tante, ut aiunt, fortitudinis, ut malleo et incude non ledatur, non lima atteratur, non igne corrumpatur, non aliqua uetustate temporis consumatur. Tamen qui contra hec omnia indomabilis permanet hircini sanguinis calorem non sustinet; sed si eius attactu polluitur, tota illa fortitudo dissoluitur. Conuenienter igitur adamantem Dominus in manu sua tenere et muro  adamantino uisus est insidere, quia nisi eius potentia illius fortitudo muniatur; non remanebit lapis super lapidem qui non destruatur. Qui enim non expauit ad clangorem hostilium tubarum, qui derisit assultus bellatorum, qui non cessit incursibus balistarum, si hircino sanguine aliquatenus aspergatur: tremit, ruit, funditus dissipatur. Lapis adamas quemlibet sanctum mire fortitudinis, sanguis uero hircinus immunditiam designat libidinis. Quamlibet ergo quis fortis fuerit uirtutibus congregatis, si solius libidinis macula polluatur: ruit, perit, penitus eneruatur. Non ergo mirum si Salomon antea tanto fultus uirtutum numine postea tam effrenata pollutus libidine grauiter de malo in peius corruit, ut qui lumbos zona fortitudinis non curauit accingere, nec  etiam formidaret a diuino cultu recedere. Sed forte miramur, quare Deus hunc tam grauiter permisit peccare, quem tantis prius uoluit uirtutibus adornare. Recolamus Angelum qui per excellentiam sanctitatis, Lucifer est appellatus, diuino permissu de celo corruisse, nec tamen super hoc diuine est arguenda statera equitatis, sed illius immutate malitia utilitatis. Non est ergo discutiendum quare ita fieri permiserit Deus, sed cum timore sciendum quod ita fieri permiserit Deus. Permittit quippe iudicio occulto, sed iusto, adamantem de manu sua non rapi, sed labi; et cum ad seruandum sufficienter fortis sit manus ipsius continentis, sufficit nichilominus ad casum ipsa uoluntas elabentis. Elapsus uero etsi ceteros incursus utcunque se putat refellere:  hircino tamen sanguini non perualet illesus resistere. Hoc satis conuenienter aptatur Salomoni, qui cum multo tempore diuina manu uisus sit contineri: tandem elapsus, ad tam multa est flagitia deuolutus, ut nec ibi se fuisse recoleret, uel potius longe esse ab illa non timeret. Illud ergo quod dixi, Scripturam ad ultimum inferre paulo diligentius attendatur, ut adiuuante Domino, qualiter intelligi debeat, uideatur. uia enim retroacta quantumuis preclara fuerit, quodammodo ex fine pensatur: et non qui aliquando bene uixerint, sed qui perseuerauerint, commendantur. »Rex, inquit, Salomon amauit mulieres multas, filiam quoque Pharaonis, et Moabitidas et Ammonitidas, et Hetheas, Idumeas et Sidonias, de quibus dixerat Dominus: Non ingrediemini  ad eas.« Mouet me cum Scriptura diuina mulieres alienigenas Moabitidas uidelicet et Ammonitidas et ceteras quas Salomon arguitur amasse, generaliter nobis innotuerit cur filiam Pharaonis singulariter expresserit. Quod ideo mihi uidetur fecisse uel quia nullam preter illam Salomon Aegyptiam legitur accepisse, uel quam plus ceteris eam credendus est dilexisse, uel quam prius et multo diutius ceteris eam inuenitur habuisse. Dictum est enim superius, quia confirmato regno in manu sua antequam sapientem se fore somniaret, affinitate coniunctus est Pharaoni, accipiens filiam eius, et ducens eam in ciuitate Domino. Ubi, etsi Scriptura eum aperte non arguit huius affinitatis quam nec  propter illam tunc temporis Deum suum deseruisse, nec deos alienos legitur coluisse: ad extremum tamen satis manifeste declaratur, quod tam propter illam, quam propter alias dignus argui iudicatur. Neque enim inter illas quas amasse arguitur, filia quoque Pharaonis poneretur: nisi amando et eam, pecasse probaretur. Dicens quippe Scriptura, quia »Salomon amauit mulieres alienigenas, filiam quoque Pharaonis,« et reliquas quas enumerat, quomodo, et quo fine, tam illam quod ceteras amauerit, euidenter insinuat, cum subiungit: »His itaque copulatus est Salomon ardentissimo animi amore, et auerterunt mulieres cor eius.« Sequitur: »Cumque iam esset senex, deprauatum est cor eius per mulieres.« Mira peruersitas experimento innotuit,  quia, etsi feruet ardor ueneris tempore adolescentie uel iuuentutis, frigescit tamen tempore senectutis; et qui intra officinas lumborum tumultuatur, dum etatis uirore confortatur, lege quadam nature compellitur tenere silentium, cum processu temporis etas uergit in senium. Unde cum Abraham iam seni promitteretur filius, respondit: »Putasne centenario nascetur filius: et Sara nonagenaria pariet? « Et paulo post eadem Sara: »Postquam 367 ait, consenui et Dominus meus uetulus est, uoluptati operam dabo? « Hoc est dicere: Cum carnis incentiua iam processu frigescant etatis, quomodo iterum exercebimus officia uoluptatis? In quo manifestum est, quia conuenerunt Abraham et Sara non tam appetitu concumbendi,  quam spe et desiderio generandi. Denique et Dauid cum senuisset haberetque, ut scriptum est, etatis plurimos annos, quesita est ei adolescentula uirgo, ut foueret eum; et dormiens cum eo calefaceret eum. Inuenta est autem Abysag Sunamitis, puella uidelicet pulchra nimis, que dormiebat cum rege et ministrabat ei, rex uero, inquit, non cognouit eam. uidetis uirginem in initio pubertatis, dormientem cum rege sine dispendio uirginitatis, quia rex longe factus a finibus iuuentutis, libidinis expers erat, patrocinio senectutis. Salomon autem cum senex esset, et lege naturali iam deberet frigescere, ordine peruerso exarsit libidine: et in tantum deprauatus est amore mulierum, ut etiam sequeretur deos earum.

 »Nec erat, inquit, cor eius perfectum cum Domino Deo suo; sicut cor Dauid patris eius.« Perfectio ista qua Scriptura diuina Salomonem dicit caruisse, quibusdam etiam alteris regibus legitur defuisse; qui, etsi opera magna et preclara fecerunt, non tamen in eodem proposito permanserunt. De Abia quidem filio Roboam dicitur, quia non erat cor eius perfectum cum Domino Deo suo. Quod autem item Abia, cuius cor perfectum non fuit, reprobus fuerit, ipse textus historie patenter ostendit, cum dicit: »Ambulauitque in omnibus peccatis patris sui que fecerat ante eum.« Pater quippe eius Roboam fuerat, de quo in Paralipomenon dicitur, quia cum roboratum regnum Roboam et confortatum, dereliquit  legem Domini, et omnis Isrel cum eo. Et ad ultimum infertur, quia fecit malum, et non preparauit cor suum, ut quereret Dominum. Si ergo Abia in omnibus peccatis patris sui ambulauit, constat nimirum quia uitam suam, quemadmodum et ille, non bene consummauit. De Amasia quoque legitur, quia fecit bonum in conspectu Domini, ueruntamen non in corde perfecto. Quod autem in corde perfecto non fecerit, patenter insinuat cum subiungit: »Amasias uero post cedem Idumeorum, et allatos deos filiorum Seir, statuit illos in deos sibi, et adorabat eos, et illis adolebat incensum .« uidetis duos istos reges teste Scriptura uitam reprobam habuisse, quorum cor perfectum cum Deo legitur non fuisse. Denique cum uellet commendare Scriptura  regem Asa filium eiusdem Abia, cuius modo mentionem feci, sic ait: »uerumtamen cor Asa perfectum erat cum Deo cunctis diebus suis .« In qua perfectione nichil aliud mihi quam perseuerantia uidetur designari, de qua Dominus in Euangelio: »Qui perseuerauerit, inquit, in finem, hic saluus erit .« Etsi enim Asa aliquando inuenitur peccasse, credendus est tamen uitam suam bene consummasse, alioqui non diceretur: Cor eius perfectum cum Deo cunctis diebus suis; sed forte, perfectum aliquot, diebus suis. Quod autem perfectus, id est perseuerans fuerit Asa cunctis diebus suis cum Deo, paulo ante aliis uerbis innuitur, cum dicitur de eo: »Et fecit Asa rectum ante conspectum Domini, sicut Dauid pater eius .«  Dauid quidem, etsi peccatum fecit, a uia tamen iustitie penitus non defecit, sed diuino respectu ad iustitiam reuocatus, in ea inuentus est consummatus. Unde et idem Dauid in eadem Regum Scriptura sepius commendatur, et uel ad commendationem bonorum, uel ad confusionem malorum regum; eius perfectio ad medium frequenter reuocatur. De Iosaphat uiro iusto filio Asa, in Paralipomenon legitur: »Et fuit Dominus cum Iosaphat, quia ambulauit in uiis Dauid patris sui .« De Ezechia tam in libro Regum quam in Paralipomenon dicitur: »Fecit quod erat placitum coram Domino, iuxta omnia que facerat Dauid pater eius .« De Iosia uero in libro Regum: »Fecit, inquit, quod erat placitum coram Domino,  et ambulauit per omnes uias Dauid patris sui ;« et in Paralipomenon: »Fecit, inquit, quod erat rectum in conspectu Domini, et ambulauit in uiis Dauid patris sui .« De Abia uero quem reprobum fuisse supra diximus, liber Regum dicit: »Non erat cor eius perfectum cum Domino Deo suo, sicut cor Dauid patris eius .« De Amasia: »Fecit, inquit, rectum, uerumtamen non ut Dauid pater eius .« De Achaz uero: »Non fecit, inquit, quod erat placitum in conspectu Domini Dei sui, sicut Dauid pater eius .«

uidetis quia nullus regum istorum perfectum cor habuisse sicut Dauid, uel ambulasse dicitur sicut  Dauid, nisi qui iustus testimonio Scripture coaptatur, nulli uero hoc negatur, nisi cuius uita reproba iudicatur. Asa quidem et Iosaphat, Ezechie et Iosie similitudo Dauid uel perfectio assignatur, quos iustos permansisse sermo diuinus attestatur. Abia uero, Amasie, Achaz, eadem perfectio denegatur, quos fuisse reprobos in eadem Scriptura declaratur. Hec nimirum perfectio in libris Regum et Paralipomenon frequenter inuenitur, que non uidetur esse alia, quam perseuerans iustitia. De hac Iosaphat in Paralipomenon loquitur: »Cum enim constituisset Iosaphat in Ierusalem leuitas et sacerdotes et principes familiarum, ut causam Domini et iudicium iudicarent habitatoribus 368 eius, precepit eis dicens: Sic agetis in timore Domini fideliter et corde  perfecto .« Quid est: »Sic agetis fideliter et corde perfecto,« nisi: Bene facietis et perficietis? In eo quod dicit, fideliter, fides sonat que per dilectionem operatur, in corde perfecto, perseuerantia designatur. Ezechias quoque, cum dixisset ei Isaias propheta: »Precipe domui tue, morieris enim et non uiues, conuertit faciem suam ad parietem, et orauit Dominum dicens: Obsecro, Domine, memento quomodo ambulauerim coram te in ueritate, et in corde perfecto .« Recolens quippe preteritam uitam suam, et attendens presentem conscientiam suam, uidebat se in mandatis Domini usque ad id temporis perseuerasse; et ideo quamuis fleret, tali tamen gaudebat perfectione. Ad hanc etiam, ut mihi uidetur, perfectionem, ipse  Dauid inuitat Salomonem. »Tu autem, inquit, Salomon, fili mi, scito Deum Patris, et serui ei corde perfecto .« Quia uero hoc humana industria non impletur, nisi diuina gratia suffragetur, orat Deum ipse Dauid dicens: »Domine Deus Abraham, Salomoni filio meo da cor perfectum .« Orat etiam pro seipso in psalmis: »Perfice gressus meos in semitis tuis .« Si hec perfectio, perseuerantia est, sicut esse uidetur, perseuerantia Salomoni defuisse uidetur, nisi forte solus ipse excipitur ab eo quod non nisi reprobis ascribi regibus inuenitur. Si enim catalogus regum Iuda a Dauid usque ad Sedechiam, qui ultimus regum fuit, recenseatur, nullus eorum, sicut bene consideraui, perfectum cor, sicut Dauid, cum  Deo suo habuisse negatur, nisi ut paulo ante dixi, cuius uita reproba iudicatur. Nullus uero perfectum cor habuisse cum Deo sicut Dauid, uel in uiis Dauid legitur ambulasse, nisi quem constat bonam uitam optime consummasse. Miror igitur, si forte de solo Salomone inaniter dicitur, quod aliis regibus ad testimonium damnationis ascribitur, ut uidelicet in eo solo non habeat effectum, quod legitur cum Deo suo sicut Dauid cor non habuisse perfectum. Quod si ita est, mouet me quod adhuc additur. Cum enim de Salomone dixisset Scriptura: »Nec erat cor eius perfectum cum Domino Deo suo, sicut cor Dauid;« paulo post subiunxit: »Et non adimpleuit ut sequeretur Dominum, sicut Dauid pater eius. Non dixit:  Non inchoauit ut sequeretur Dominum, sed: »Non adimpleuit ut sequeretur Dominum.« Quid est enim adimpleuit? Nihil aliud esse uidetur, quam: Non perfecit, non consummauit, ad finem usque non perduxit. Si uero penitentiam egisse affirmaretur; profecto adimpleuit ut Dominum sequeretur. Quis enim adimplet ut sequatur Dominum, nisi qui bonum inuenit finem; uel quis nisi qui adimplet ut sequatur Dominum, bonum inuenit finem? Si autem omnino dicitur Salomon non implesse ut sequeretur Dominum, quia inter sequendum peccauit, potest dici et Dauid adimplesse, quia et ipse peccauit. Quod quidem dici de eo nefas esse uidetur, cum eius adimpletio id eadem Scriptura maxime commendetur. In eo ipso enim quod arguitur Salomon,  quia non adimpleuit ut sequeretur Dominum, sicut Dauid; eleganter ostenditur, quod adimpleuit ut sequeretur Dominum ipse Dauid. Alioquin non diceretur de illo: Non adimpleuit ut sequeretur Dominum, sicut Dauid; sed diceretur: »Non adimpleuit ut sequeretur Dominum, sicut nec Dauid.« Constat autem, quia Dauid adimpleuit ut sequeretur Dominum; Salomon uero, ut scriptum est, non adimpleuit ut sequeretur eum. Quod si in his uerbis alius alicui sensus esse uidetur, qui et regulam teneat ueritatis, et tamen non obuiet saluti Salomonis; non preiudico melius intelligenti, si tamen quod dixerit, uel ex Scriptura diuina colligere, uel maiorum testimonio poterit comprobare. Sequitur:

»Tunc edificauit Salomon fanum Chamos idolo  Moab in monte qui est contra Ierusalem, et Moloch idolo filiorum Ammon. »Quia dixerat Scriptura, cor eius deprauatum esse per mulieres, ut sequeretur deos alienos, nunc dicitur quomodo secutus sit eos, ut uidelicet ostendat eum, non solum fuisse deprauatum, uerum etiam deprauatorem aliorum. »Aedificauit, inquit, fanum Chamos in monte qui est contra Ierusalem.« Non suffecit ei latera sua inclinare mulieribus alienigenis, nisi deos earum etiam adoraret, atque ad adorandum ceteros etiam inuitaret. Ad hoc enim fanum Chamos edificauit, ut illuc populus conueniret, et exemplo regio commonitus, fronte libera cultui demonum deseruiret. Quis enim de populo uidens regem sapientissimum, fanum edificasse, genua curuare demonibus, non ad idem  sacrilegium excitetur; presertim cum ad illud populus ille pronus fuisse semper legatur? Si enim Scripturas ueteres uelitis recensere; inuenietis populum illum dure nimis fuisse ceruicis et oblitum diuini cultus, in idololatriam multoties lapsum; et quamuis ab ea diuinis flagellis reuocaretur, ad eamdem tamen frequenter relapsum. Accepta igitur occasione a rege, idololatra factus est populus Dei: et relicto templo quod ex precepto Domini in monte Moria fuerat constitutum, in fano quod in monte contra Ierusalem rex edificauit idolum Chamos, idem populus adorauit. Et bene in monte contra Ierusalem idem fanum legitur constitutum, ut quemadmodum cultus cultui contrarius habeatur, ita et mons 369  monti contrarius diceretur. In monte quippe Moria templum Domini positum erat. Et mira inuidentia hostis antiqui, qui, quoniam eadem cum Deo non potest possidere, filiam saltem uult habere. Quia igitur cultum diuinum in monte uidebat celebrari: in monte quo fanum sibi uoluit dedicari, ut fano suo templum Domini aliquatenus obumbraretur, et mons Moria monte contrario premeretur. Hoc est nimirum unde gloriatur in corde suo: »Sedebo, inquiens, in monte testamenti, et ero similis Altissimo .« Et notandum, quia in quo edificatum est templum Domini mons Moria dictus est; hoc est mons uisionis, in quo uero fanum Chamos, mons appellatus est offensionis. Quia enim offerentes sibi in templo suo Deus uidere dignatur; merito locus ipse tali nomine  decoratur; ut in ipso uocabulo rei ueritas demonstretur, et offerentium deuotio spe uidendi a Deo confortetur. Ipse est nimirum mons, in quo et Abraham offerentem Isaac filium suum, Deus obedientie merito uidit, unde, ut scriptum est: »Usque in presentem diem dicitur: In monte Dominus uidebit .« Mons uero in quo Salomon fanum Chamos edificauit, dictus est recte mons offensionis, quia et in eo offenditur Deus, et cultores diuine religionis. Hec sunt illa excelsa, que in sui monimentum erroris inuenitur Salomon posteris reliquisse que longo tempore post Iosias, rex iustissimus legitur destruxisse. Atque in hunc modum, inquit, fecit uniuersis uxoribus suis alienigenis, que adolebant thura et immolabant diis suis. In hoc ostenditur,  quia non uni tantum Deo gentium, sed multis fana uel idola fabricauit; non unum tantum, sed multos adorauit. Cum enim dicitur, quia in hunc modum fecit uniuersis uxoribus suis alienigenis, patet quia ut satisfaceret uoluntatibus omnium, quarum deperibat amore, deos earum coluit uoluntario deuictus errore. Unde etiam colligitur, quia non sine culpa filiam quoque Pharaonis amauit, et propter illam deos Aegyptios, sicut et ceteros, adorauit. Sequitur: »Igitur iratus est Dominus Salomoni, quod auersa esset mens eius a Domino Deo Isrel; et non custodiuit que mandauit ei Dominus.« Post hec uerba nichil in Scriptura canonica legitur de Salomone unde penitentia eius possit uel euidenter approbari, uel saltem aliquatenus estimari.

 Quia igitur de premisso capitulo utcunque dixi, quod mihi uidebatur? nunc estimo demonstrandum quibus testimoniis quod dixi muniatur, ne forte saluti Salomonis uidear inuidere, et ob hoc, ad uoluntatem meam presumptuose magis quam ueraciter Scripturas detorquere. Scio enim quosdam grauiter ferre, si Salomon penituisse negatur, procliuiores ad credendum quod famam loquacem Iudeis garrientibus audiunt uentilare, quam quod ecclesiastici doctores inueniuntur in suis litteris affirmare. Isidorus, Hispalensis episcopus, cum de his que ante hoc capitulum de Salomone leguntur, allegorizans aliqua per strinxisset, uidelicet de edificatione templi, de sapientia eiusdem Salomonis, qua in scribendo floruit, de  iudicio meretricum, de regina Austri; ad extremum conclusit. Iam porro de ceteris operibus eius quid dicam, quem uehementer arguit sancta Scriptura atque condemnat, nichilque de penitentia eius, uel in eum indulgentia Dei omnino commemorat, nec prorsus occurrit quid saltem in allegoria boni significet hec eius flenda submersio, nisi forte quis dicat mulieres alienigenas, quarum amore exarserat, significare ecclesias electas ex gentibus? Posset hoc fortasse non absurde intelligi, si ille propter Salomonem desererent deos suos; et colerent Deum eius. Cum uero ipse propter illas, offendit Deum suum, et coluit deos earum; non est quid inde boni coniectari possit. Nec tamen nichil arbitror significari, sed malum, sicut de uxore filiabusque Loth diximus. Apparet  enim in persona huius Salomonis mira excellentia, et mira submersio. Quod igitur in illo diuersis temporibus exstitit prius bonum et posterius malum: hoc in Ecclesia in isto adhuc seculo simul uno tempore ostenditur. Nam bono illius bonos Ecclesie, malo autem illius malos Ecclesie significatos puto, tanquam in unitate unius arce, sicut in uno illo homine bonos in granis, malos in paleis, aut in unitate unius segetis, bonos in tritico, malos in zizaniis. Cum dicit Isidorus, quia sancta Scriptura nichil de penitentia eius, uel in eum indulgentia Dei omnino commemorat, satis ostendit, quia in ipsa Scriptura, nec illius penitentia patenter potest intelligi, uel latenter aliquatenus colligi. Cum dicit inferius, quia in illo diuersis temporibus exstitit prius bonum, et  posterius malum; manifeste uult intelligi illud et bene inchoasse, et male terminasse. Neque enim dixit: In illo exstitit prius bonum, et posterius malum, et iterum bonum, quod profecto dixisset, si penitentiam eius astruere uoluisset; sed in illo, inquit, exstitit prius bonum, et posterius malum, et de bono illius nichil repetiit. Ut autem idem Isidorus, tam ista, quam cetera que per totum huius libelli sui corpusculum dispersit maiorum testimonio commendaret, in prefatione totius operis sic ait: Sumpta itaque sunt hec ab auctoribus, Origene, uictorino, Ambrosio, Hieronymo, Augustino, Cassiano, Fulgentio, ac nostris temporibus insigniter eloquente Gregorio. Utrum autem omnes 370 isti de Salomone locuti sint, uel quid de eo locuti sint, nondum  ad liquidum comperi; neque enim omnium illorum libros legi. uictorini quidem nullum librum adhuc me legisse memini; reliquorum uero non omnes, sed aliquot legi. Que igitur in illorum, uel in quorumdam etiam aliorum libris de Salomone reperi, ducam ad medium; si tamen ea que mihi aliquando contulit lectio, non obliterauit importuna obliuio.«

Origenes in libro Numerorum homelia uicesima, cum de Salomone loqueretur: »Si relegas, inquit, que scripta sunt de Salomone, inuenies eum et quidem cum esset sapientissimus, multis mulieribus latera sua inclinasse. Ille ergo cum esset sapientissimus, et ingentibus apud Deum meritis; tamen quia se tradidit multis mulieribus, deceptus est. Ego puto  quod multe mulieres, multa dogmata et multarum gentium diuerse philosophie nominentur. Qui cum singula agnoscere et perscrutari, utpote uir scientissimus et sapientissimus, uoluisset; semetipsum intra legis diuine regulam tenere non potuit; sed decepit eum Moabitica philosophia, et persuasit ut idolo Moabitico immolaret. Similiter et Ammonitarum, et reliquarum gentium. Grande ergo est, et uere opus Dei, tam multis dogmatibus, quasi mulieribus misceri, nec tamen a ueritatis regula declinare, sed constanter dicere: »Sexaginta sunt regine et octoginta concubine, et adolescentule, quarum non est numerus: una est tamen columba mea .« In his uerbis Origenis nulla sonat penitentia Salomonis, sed deceptus asseritur, quia multis mulieribus  se tradidit, et semetipsum intra legis diuine regulam tenere non potuit. »Et ideo grande est, inquit, et uere opus Dei, tam multis dogmatibus, quasi mulieribus misceri; nec tamen a ueritatis regula declinare, sed constanter dicere: Sexaginta sunt regine, et octoginta concubine, una est tamen columba mea.« Per quod uidetur innuere, quia Salomon hoc quidem dixit, sed constanter non dixit, constanter autem dicere nichil est aliud quam in finem perseuerare. Unde Beda super Lucam ait: »Non inchoatio patientie, sed perseuerantia celestis regni gloriam donat, quia nimirum perseuerantia que alio nomine constantia uocatur, robur quoddam et fortitudo mentis cunctarumque est columna uirtutum.« Idem Origenes in Homelia uicesima septima super Lucam,  in qua ostendit Mattheum et Lucam diuersos generationis Christi potuisse auctores, sic ait: »In Mattheo nominatur coniux Urie, que uiolauit uiri torum. Quia enim Dominus noster atque Saluator ad hoc uenerat, ut hominum peccata susciperet, propterea descendens in mundum, assumit peccatorum hominum, uitiosorumque personas, et nasci uoluit de stirpe Salomonis, cuius peccata conscripta sunt, et Roboam, cuius delicta referuntur. Quando uero de lauacro conscendit et secundo ortus esse describitur, non per Salomonem, sed per Nathan nascitur; qui eius arguit patrem super Urie mortem ortumque Salomonis.« In his etiam uerbis satis manifeste Salomonem, quemadmodum et Roboam Origenes accusat, et nulla eum penitentie assertione excusat.  Mattheus quidem cuius propositum fuit a superioribus ad inferiora descendendo natiuitatis Christi seriem texere, eidem generationi uoluit uitiosorum hominum personas inserere, ut eum ostenderet de peccatoribus natum, qui in carne uenerat damnare peccatum. Ideo Salomonem et Roboam nominauit, »quorum, ut ait Origenes, peccata conscripta sunt.« Lucas uero ab inferioribus ad superiora conscendens Christum non descendentem in mundum, sed de lauacro baptismi ascendentem describit, et seriem generationis a Ioseph inchoans, ad ipsum usque Deum perducit. Cum enim de Christo baptizato dixisset, et ipse iehsu erat incipiens quasi annorum triginta, ut putabatur filius Ioseph, qui fuit Heli, qui fuit Matath, qui fuit Leui, sursum uersus  per ordinem currens, ad hoc, seriem nominum conclusit, ut diceret, qui fuit Sem, qui fuit Adam, qui fuit Dei. In hoc igitur catalogo, cuius Deum finem, uel limitem ponere uoluit, Salomonem, et Roboam Lucas ponere noluit, ne restis, que tam sancto fine consummatur, Salomonis, cuius peccata conscripta sunt. insertione turparetur. Nathan uero prophetam loco eius inseruit: qui non solum non arguitur, uerum etiam Dauid regem patrem Salomonis humili presumptione corripuit. uolunt autem quidam Nathan prophetam, qui super Urie mortem Dauid corripuit, non fuisse filium ipsius Dauid, sed filium Samaa, fratris Dauid. Qui et altero nomine. ut aiunt. appellatur Ionathan; sed cum dicitur propheta,  non dicitur Ionathan, sed solummodo appellatur Nathan. uerumtamen Dauid Nathan filium genuit, quem siue prophetam, siue non prophetam catalogo suo pro Salomone Lucas inseruit.

Augustinus in secundo Tractatu de psalmo octogesimo nono, sic dicit: »Promisit ex semine eius in eternum aliquid, et natus est Salomon. Factus est autem tante sapientie tanteque prudentie, ut promissio Dei de semine Dauid putaretur impleta. Sed cecidit Salomon, et dedit locum sperandi Christum. Hic dicturus tibi erat Deus: Iuraui quidem et promisi, sed iste noluit perseuerare. Quid ergo? Domine Deus, non presciebas istum non perseueraturum? Utique sciebas. 371 Quare ergo in non perseueraturo mihi, quod in eternum esset, promittebas?«  Idem Augustinus in Tractatu de psalmo centesimo uicesimo sexto sic dicit: Salomon mulierum amator fuit, et reprobatus a Deo est. Sed si, illo cadente, que per ipsum dicta sunt delentur, iudicaretur quia ipse dixerat, non per illum dicta erant.« uidetis quia Augustinus in prius dicto psalmo Salomonem dicit non perseuerasse, in sequenti autem reprobatum a Deo, cum tamen ea que scripsit reprobata non sint. Idem Augustinus in decimo septimo De ciuitate Dei, sic loquitur de Dauid et Salomone: »Regnauit, inquit, Dauid in terrena Hierusalem filius celestis Hierusalem, diuino multum testimonio predicatus, quia et delicta eius tanta pietate superata sunt per saluberrimam penitendi humilitatem ut prorsus inter eos sit, de quibus  ipse ait: Beati quorum remisse sunt iniquitates, et quorum tecta sunt peccata . Post hunc regnauit eidem populo uniuerso Salomon filius eius, qui suo cepit patre uiuente regnare. Hic bonis initiis malos exitus habuit, quippe secunde res que sapientium animos fatigant, magis huic obfuerunt quam profuit ipsa sapientia, etiam nunc et deinceps memorabilis, et tunc longe lateque laudata.« Euidentiorem de Salomone sententiam Augustinus proferre non potuit, quam dicendo: Hic bonis initiis malos exitus habuit.« Quod utique non dixisset, si eum penituisse cognouisset. Si enim in finem ueraciter penituit, non malos, sed bonos exitus habuit. Denique Augustinus ante mortem suam, cum in  Scripturis diuinis iam quadraginta annis exercitatus esset, libros quos a primordio conuersionis sue usque ad id temporis scripserat, diligenter retractauit; et ducentos triginta duos inueniens, preter epistolas et tractatus populares, quidquid in illis dignum reprehensione uidebatur, partim reprehendendo, partim defendendo et exponendo, quomodo intelligi deberet excerpens, in uno uolumine copulauit. Librum itaque De ciuitate Dei inter ceteros retractauit; et tamen quod de Salomone dixerat. dignum corrigi nequaquam iudicauit. Qui si per tanti spatium temporis, uel ex Scriptura canonica, uel ex precedentium Patrum ueracibus scriptis penitentiam Salomonis percepisset, malos eum exitus habuisse, uel non dixisset, uel dictum procul dubio arguisset.

 Gregorius papa, quem loco et tempore constat longe ab Augustino fuisse, inuenitur eidem sententie assensum prebuisse. Ait enim in secundo libro Mortalium: »A qualitate temporis finis exprimitur actionis, sicut non rediturus ad ueniam ad traditionis perfidiam nocte Iudas exisse perhibetur, cum egrediente illo ab euangelista dicitur: Erat autem nox . Hinc etenim et iniquo diuiti dicitur: Hac nocte animam tuam repetunt abs te . Anima quippe que ad tenebras ducitur, non in die repeti; sed in nocte memoratur. Hinc est quod Salomon, qui sapientiam non perseueraturus accepit, in somnis hanc et nocte accepisse describitur.« Hec sunt uerba Gregorii. uidete ergo quid dixerit: »Sapientiam, inquit non perseueraturus  accepit: et ideo in somnis hanc, et nocte accepit.« Quod autem hanc perseuerantiam, finem intelligi uoluerit, satis manifestat, cum dicit: »A qualitate temporis, finis exprimitur actionis.« Iudam quippe et iniquum diuitem male finiisse nequaquam dubitatur, quod a qualitate temporis, ut ait Gregorius, designatur. Si autem Salomon, quem eis adiungit penitendo ad lucem uere sapientie remeauit, ad quam procul dubio, quemcunque ueraciter penitet, redit: apud ipsum a qualitate temporis, non finis, sed medium exprimitur actionis. Cum ergo dixisset Gregorius: »A qualitate temporis finis exprimitur actionis,« non debuit hoc probare exemplo Salomonis, cuius actio finem lucidum habuit, si tamen penituit. Mouet itaque me quod superius mouere  me dixi, quid uidelicet sibi uult quod Scriptura sacra dicit: »Quia Salomon euigilauit et intellexit quod somnium esset .« Cum enim somno felici teneretur, putabat forte fixum ac solidum esse quod uidebat; cum autem dormire destitit, intellexit perfunctorium ac uolaticum fuisse quod uiderat. Quid hoc significat? Quid, queso, nisi quia non erat permansurus in ea sapientia quam somniando accepit, sicut et in ipso somno, in quo sapiens factus est, non permansit? In eo quippe quod in somnis uidemus, non permanemus; et tunc primum nos dormisse pro certo cognoscimus, cum dormire desistimus. Felix itaque Salomon, si nunquam euigilasset, qui quod somnians meruit obtinere,  uigilans non potuit, imo noluit custodire. Defectus igitur somniandi defectum innuit sapiendi: nox in qua se cum euigilasset inuenit, tenebras indicat peccatorum, ad quas cum desipuisset deuenit. Denique uix inuenietis aliquem sanctorum, qui sapiens factus sit somniando, imo quisquis inuenitur sapientiam habuisse adeptus est eam, non nisi uigilando, etsi enim quibusdam antiquis patribus locutus est Deus, siue per uisiones, siue per somnia, sicut ad Aaron et Mariam dicit: »Si quis fuerit inter uos propheta Domini, in uisione apparebo ei, et per somnium loquar ad illum ,« non tamen donum sapientie cuiquam somnianti, ni fallor, legitur contulisse, ne appetitores eius, non ad studium et diligentiam, sed ad otium et somnolentiam  uideretur animasse. 372 De apostolis quidem uigilantibus Lucas dicit: »Tunc aperuit illis sensum ut intelligerent Scripturas .« Ioannes quoque euangelista, qui fluenta uerbi Dei de fonte Dominici pectoris hausit, gratius quippe ex illo fonte bibuntur aque, supra Christi pectus in cena non dormisse legitur, sed recubuisse . Apud litteras seculares, quasi per somnium recolo me legisse, quod in monte Parnasso Ennius somniauit, et sic repente peta prodiuit. Unde et a posteris idem peta non magnopere commendatur, imo in suis tam scriptis quam actibus, non solum dormitare quod et bonus quandoque fecit Homerus, sed dormire et eneruiter stertere iudicatur. Salomonis autem sapientia etsi commendabilis, quia  diuinitus est collata, ei tamen non utilis, quia non permansit in ea, dum, ut uerbis Augustini utar: »Secunde res, que sapientium animos fatigant, magis ei obfuerunt, quam profuit ipsa sapientia, et nunc, et deinceps memorabilis, et tunc longe lateque laudata.« Hoc idem et Papa Gregorius affirmat, dum exemplo eiusdem Salomonis a qualitate temporis finem dicit exprimi actionis.

Fulgentius sine litteris  , libro octauo, absque h. »Deus meus, quid sibi uult tam secreta tui iudicii dispensatio? Cur maculosi criminis soboles successu paterni fruitur regni? Nunquidnam oportuerat, ut Salomon adulterine uulue contagione turpatus, aut edificandi templi meritum caperet,  aut sapientie thesauros indagaret; aut paterni regni successor, ac potentior fieret? Sed uide quia criminis filius, crimen incurrit, et adulterinum germen non bono termino consummauit. Licet ab hyssopo usque in cedros Libani disputet, licet Austri reginam suam sapientiam admirantem exspectet, quamuis templum ineffabile construat, spiritibus iubeat, prudentia confluat, iudiciis calleat, diuitiis fulgeat, auro rutilet, gemmis ardescat; tamen cauteriauit in uita quidquid insitum traxerat de natura, et quod omnibus deterius est, gentilium deorum in senectute iam non prudentissimus, sed impudicus cultor.« Cum dicit Fulgentius, quia Salomon criminis filius et adulterinum germen non bono termino consummauit, satis  aperte eius penitentiam abnegauit, adiungens quantum illius senectus religioni fuerat inimica, dum eam non prudentia conseruauit, sed sicut ait: »Cultura polluit impudica.«

Paschasius Ecclesie Romane diaconus, uir diuinis litteris apprime eruditus; cuius sanctitatem et scientiam Gregorius in quarto libro Dialogorum commenti de Salomone sic loquitur: »Semen eius in eternum manebit, et thronus eius sicut sol in conspectu meo, et sicut luna perfecta in eternum et testis in celo fidelis, ergo qui uolunt de Salomone hoc dictum accipere cogitent quomodo thronus eius sicut sol in conspectum Dei Patris fuerit, cum Scriptura sancta dicat quod auersum sit cor eius propter concupiscentiam feminarum, et adorauerit  Astaroth, et Chamos deum Sidoniorum ac reliqua portenta gentium. Unde ad ultimum infert Scriptura, quod non erat Deus cum Salomone; si ergo non erat Deus cum eo, quomodo thronus eius in conspectu Dei Patris sicut sol fulgebat, presertim cum et fedatus omni immunditia libidinis, et propter idololatriam sit condemnatus? uel unde in celo fidelis, qui supra terram idola uenerando falsus inuentus est testis? Sed quia nequaquam de eo istud potest intelligi, necesse est super Christo uelit nolit inimicus interpretari.« Hec sunt uerba Paschasii de Salomone, in quibus dicit eum et super terram idola uenerando inuentum esse testem falsum, et propter idololatriam condemnatum.

 Beda, presbyter, qui precedentium Patrum libros tanto studio et assiduitate inuenitur legisse, ut multa sicut in illis posita sunt, sic omnino et in suis inueniatur posuisse, in libello quem scribit ad Nothel minimum de quibusdam questionibus libri Regum cum Iosiam commendaret. sic locutus est: »Excelsaque erant in Hierusalem ad dexteram partem Montis offensionis que edificauerat Salomon rex Isrel Astaroth idolo Sidoniorum et Chamos offensioni Moab polluit rex et contriuit statuas, uidelicet Iosias de quo loquebatur, et addidit de Salomone: Ubi, ni fallor, ostenditur, quod utinam non ostenderetur, quia uidelicet Salomon de admisso idololatrie scelere nunquam perfecte penituit. Nam si fructus penitentie dignos faceret, satageret ante  omnia ut idola que edificauerat, de ciuitate sancta tollerentur; et non in scandalum stultorum, que ipse cum fuisset sapientissimus, erronea faceret quasi sapienter ac recte facta relinqueret.« Hec eadem uerba sicut in libello Bede posita sunt, Anglosmus et Rabanus, qui posteriores Beda fuerunt, in suis quoque libris posuerunt.

Quia dixi aliqua que penitentie Salomonis luce clarius inueniuntur, aduersari dicam et ea in quibus eadem ut quidam uolunt uidentur affirmari, ne uidear tacere ex industria quod illi nolunt reticere. Inueni quippe quedam foliola, in quibus ad testimonium penitentie eius quedam conscripta erant, que de sanctorum opusculis Patrum excepta erant. Ea igitur ducam ad medium que ibi collecta  inueni, ne tacendo offendam eos qui plus iusto compatientur Salomoni. »De preuaricatione, inquit, regis Salomonis quid sanctus Augustinus, doctor egregius, 373 senserit quid interpres et expositor diuine legis Hieronymus de eius penitentia scripserit uel ubi illum catholice fidei defensor Ambrosius sanctum appellauerit, paucis intimabo.« Et subiungit: »In expositione libri Geneseos ad litteram libro undecimo Augustinus de eo: Salomon, inquit, uir tante sapientie nunquidnam credendum est quod in simulacrorum cultu credidit esse aliquid deitatis? Non: sed mulierum mori ad hoc malum trahenti resistere non ualuit, faciens quod sciebat non esse faciendum, ne suas, quibus deperibat atque defluebat mortiferas delicias contristaret.« Hec nimirum Augustinus  in libro undecimo de Genesi dicit; sed si quis diligentius attendat circumstantiam lectionis, in his uerbis non excusationem, sed accusationem inueniet Salomonis. Neque enim hoc dicit Augustinus ad comprobandum quod Salomon penitentiam egerit, sed ad ostendendum quod prudenter, id est scienter peccauit, cum id non esse faciendum procul dubio sciret et tamen contempto Deo, uoluntati mulierum obediret. Sic et ille primus Adam prudenter peccauit cum sciens non esse faciendum quod mulier suadebat, fecit tamen quod illam uelle pertinaciter attendebat, ne quam sociam acceperat, contristaret, quam credebat merore tabescere si ei licet in malo assensum non preberet. Unde Apostolus:  »Adam, inquit, non est seductus, mulier autem seducta in preuaricatione fuit ,« pro eo scilicet quod illa credidit uerum esse quod serpens sibilauit, ille uero falsum esse et tamen declinauit. De ipso quippe Adam quem dicit Apostolus non fuisse seductum in eo quem prediximus libro loquitur Augustinus, cuius et gratia Salomonem ducit ad medium, asserens quoque ipsum seductum non fuisse, hoc est non ignoranter, sed scienter peccasse. Quod etiam in libro De ciuitate Dei decimo quarto manifeste declarauit, cum de Adam similiter loqueretur: »Sicut Aaron, inquit, erranti populo ad idolum fabricandum non consensit inductus, sed cessit obstrictus; nec Salomonem credibile est errore putasse idolis esse seruiendum, sed  blanditiis femineis ad illa sacrilegia fuisse compulsum: ita credendum est illum uirum coniungi ad Dei legem transgrediendam non tanquam loquendi uerbo credidisse seductum, sed sociali necessitudine paruisse.« Ne autem eum uel eos Augustinus excusasse uideretur, subiungit de Adam: »Nec tamen minus reus si sciens prudensque, in his igitur uerbis nulla penitentia commendatur, sed nociua scientia condemnatur, iuxta illud Iacobi apostoli: Scienti bonum facere et non facienti, peccatum est illi .«

Item in foliolis: Ambrosius, inquit, in libro Exameron mentionem Salomonis faciens: »Nosce, inquit, te ipsum, o homo, quod non ut ferunt Apollinis Pythii sed Salomonis sancti est, qui ait: Nisi  scias te formosam in mulieribus.« Item Ambrosius in Apologia Dauid: »Quid de Dauid dicam, quid de sancto Salomone? Qui, quoniam iudaicum uulgus estimabat eum uenisse pro Christo, ne uideretur esse super hominem, nutu diuino corruit.« Hec Ambrosius. Ne autem uideremur dubitare quare Salomonem Ambrosius dixerit sacrosanctum, qui hec in foliolis scripsit quasi de suo subscripsit: »Dauid, inquit, non dicitur sanctus qui ab omnibus sanctus esse scitur; sed Salomonem sanctum nobis nominat, ut nobis de penitentia eius dubitationem tollat.« Quod de Aaron quem Dauid sanctum nominat Gregorius Papa in Homelia septima super extremam partem Ezechielis prophete dicit, cum illum uersiculum de psalmo ad medium ducit: Et  irritauerunt Moysen in castris; Aaron sanctum Domini . »Moyses, inquit, non dicitur sanctus, quia sanctus ab omnibus scitur: et Aaron sanctum nominat, ut de uita illius dubitationem tollat.« Quod ergo de Aaron Gregorius dicit hoc iste usurpatorie Salomoni attribuit, cum idem Gregorius qui defert Aaron testimonium sanctitatis, penitentiam, ut supra dictum est, deneget Salomonis. Denique idem Ambrosius in eadem apologia Dauid, ubi Salomonem sanctum nominat, eius tamen penitentiam non affirmat: imo, si quis autem uelit diligentius inclinare, inueniet Ambrosium Salomonis penitentiam abnegare. Sic enim ait: »Quid de Salomone sancto loquar? cuius posteriora cum graui errore non careant, uulgus tamen Iudaicum ipsum estimat  uenisse pro Christo. Et quam multos grauis erroris offensa reuocauit? Maior itaque culpa plus profuit ne supra hominem crederetur qui uitio non caruisset humano?« Cum dicit Ambrosius, quia posteriora Salomonis graui errore non caruerunt, patenter asserit quod penitentiam abiecerunt, quam si ut a quibusdam contenditur, assumpsissent, errore graui procul dubio caruissent. Quo autem iudicio Deus illum in extremis permiserit sic peccare, uidetur idem Ambrosius intimare, ne illum scilicet Christum populus estimaret, si inchoatam sanctitatem fine debito consummaret. Multos igitur ab errore, ut ait, grauis huius erroris offensa reuocauit, dum, ne Christus putaretur, purum hunc esse hominem declarauit,  et plus profuit culpa militans saluti electorum, quam iustitia perseuerans uni utilis in perniciem plurimorum: non ergo moueat si in his que prediximus locis, uerum etiam in quibusdam aliis Salomonem Ambrosius sanctum appellat, que perquirere et ad medium ducere non est necessarium, cum semel uel iterum inuenisse sufficiat. Philippus quoque in primo libro super Iob, sanctum eum dicit: 374 »Sicut, inquiens, sanctus Salomon dicit: Fructus autem impiorum peccata. Et alibi in sequentibus, et forte in aliorum opusculis Patrum similiter poterit inueniri, si quis uoluerit uel potuerit diligentius incumbere lectioni. Ceterum quantum mihi uidetur, non per hoc Salomon penituisse comprobatur, nec quod dicitur sanctus, cogit intelligi eum ad sanctitatis  regulam in extremis rediisse, sed eum sanctum aliquando fuisse. Sicut enim Petrus Satanas appellatur, sapiens non que Dei sunt, sed que hominum, qui tamen in eo proposito non remansit; sic nimirum Salomon dici potest merito sanctus, etsi in ea quam habuit sanctitate non permansit. Quod si quis dixerit quia Petrus non inuenitur Satanas appellari nisi quando Christo uoluit aduersari et abiecto uitio quod tali nomine signabatur, nusquam postea Satanas appellatur, recolat Scripturas et attendat, ut Apostolus precipit, lectioni, et inueniet multos id quod iam non erant, sed aliquando fuerant, appellari.

Apud Mattheum cum Iudas Iscariot accedens ad Iesum, oscularetur eum: »Dixit illi iehsu:  Amice, ad quid uenisti?«  Patet quia eum uocat amicum quem sciebat iam non esse sed aliquando fuisse amicum. Neque enim credendum est quod Christum Iudas nunquam amauerit, licet in eodem amore nequaquam permanserit. Sicut enim iniustus plerumque Deo miserante conuertitur et fit iustus: sic e regione iustus aliquando Deo deserente peruertitur et fit iniustus. Quod apud Ezechielem  declaratur cum dicitur: »Si impius egerit penitentiam, et fecerit iudicium et iustitiam, uita uiuet, et non morietur. Si autem auerterit se iustus a iustitia sua, et fecerit iniquitatem in preuaricatione qua preuaricatus est, et in peccato suo quo peccauit; in ipsis morietur.« Nec  tamen dicendum est quod ibi subiunctum est: »Non est equa uia Domini . uerum quia non est necesse ut ad hoc probandum multa de Scripturis testimonia proferamus; cum in huius uite instabili cursu id non tam legi quam fieri nos ipsi uideamus, unum dixisse sufficiat et ad propositum redeamus. Mattheus cum catalogum texeret apostolorum, seipsum inter ceteros appellat Publicanum: »Philippus, inquit, et Bartholomeus, Thomas et Mattheus publicanus.« Publicani autem eo tempore dicebantur qui publicis negotiis que sine peccato uel uix uel non possunt agi, uel sceleribus et flagitiis non uerebantur implicari, et contempta bene uiuendi censura, quidquid eis inordinate libebat, non ex decreto legis, sed ex decreto peruerse uoluntatis perpetrare  licebat. Absit uero ut talis esset Mattheus cum Euangelium scriberet et se in illo publicanum nominaret, sed talis procul dubio fuerat quando ad teloneum residebat? Ceterum Christi uocatione et inspiratione commonitus, tam teloneum quam cetera que male uel agebat uel habebat, dimisit, et re ipsa uocabuli relegata, rei tamen uocabulum non amisit. Apud eumdem Mattheum dicit Dominus: »Pharisei, publicani et peccatores precedunt uos in regno Dei .« Quomodo, queso, in regno Dei publicani Phariseos precedunt, qui, nisi publicani esse desierint, ad illud nunquam accedunt? Eos igitur publicanos appellat qui publicani fuerunt et quando ad regnum Dei uel non accedentes, uel tardius accedentes precedunt, publicani esse procul  dubio destiterunt. Marcus Euangelista , cum de eiusdem Matthei uocatione loqueretur: »uidit, inquit, Leui sedentem ad teloneum et ait illi: Sequere me. Et surgens secutus est eum. Et factum est cum accumberet in domo illius, multi publicani et peccatores simul discumbebant cum Iesu et discipulis eius.« Istos publicanos et peccatores qui in domo Matthei cum Iesu discumbebant, non estimo esse quales antea fuerant: imo non mediocrem eos estimo consecutos gratiam, quos suo dignos conuiuio Christus uocauit ad penitentiam. Unde scribis et Phariseis super hoc murmurantibus respondit: »Non ueni uocare iustos, sed peccatores ad penitentiam .« Hoc est dicere: Non ueni uocare uos qui iustos  putatis uos esse, sed  eos qui se ipsos accusando, quod erant iam meruerunt non esse.

Lucas Euangelista: Unus, inquit, de his qui pendebant latronibus, blasphemabat eum dicens: Si tu es Christus, saluum fac te ipsum et nos. Respondens alter increpabat eum dicens: Neque tu times Deum quod in eadem damnatione es . Et dicebat, inquit, ad Iesum: »Memento mei, Domine, cum ueneris in regnum tuum.« Cum dicit Lucas quia unus de his qui pendebant latronibus blasphemabat, et alter illum increpabat, tam illum qui blasphemauit quam eum qui blasphemantem increpauit, latronem appellauit, cum nimirum blasphemator latrocinii uitio teneretur, alter uero iam non latro,  sed confessor deuotissimus haberetur. Hec pro eo dicta sint, quod Salomonem Ambrosius sanctum dicit, in quo, quantum uidetur, ceteris doctoribus nequaquam contradicit, quorum Augustinus: »Hoc, inquit, bonis initiis malos exitus habuit.« Hoc quippe dicendo, bene illum inchoasse et male consummasse, satis manifeste Augustinus designat, propter que 375 initia nomen ei sanctitatis Ambrosius assignat. Sic nimirum et alios quosdam reges, tam Iuda quam Isrel sancta regni primordia, dicit sermo diuinus habuisse, quorum tamen finalia mala idem asserit exstitisse. Sicut enim Ioas, Amasie, Ozie, regum Iuda prima opera commendantur, sic profecto eorumdem ultima condemnantur. Reges autem Isrel quorum diuiso regno primus fuit Ieroboam  filius Nabath, ultimus uero Osee filius Hela, omnes reprobi fuisse cognoscuntur, quorum tamen opera nonnulla commendantur. Ut enim ceteros omittam, Iehu filium Iosaphat filii Namsi, quanta laude sermo diuinus commendet et quanta eum uituperatio postmodum decoloret: in promptu est audire, si legenti silentium uelitis impertire: »Dixit, inquit, Dominus ad Iehu: Quia studiose quod rectum erat et placebat in oculis meis, et omnia que erant in corde meo fecisti, contra domum Achab: filii tui usque ad quartam generationem sedebunt super thronum Isrel .« Et statim adiungit Scriptura: »Posthec Iehu non custodiuit ut ambularet in lege Domini Dei Isrel in toto corde suo; non enim recessit a peccatis Ieroboam  qui peccare fecit Isrel .« Sicut rex iste Iehu opera Deo placita primo legitur habuisse, et eisdem operibus calcem detestabilem posuisse, sic nimirum et Salomonem eadem Scriptura dicit Deo primitus placuisse, ad extremum uero cum senex factus esset, iram diuinam per mulieres incurrisse.

Sequitur in Foliolis: Testimonium de Salomonis penitentia. Hoc de libello cuiusdam Bacarii assumptum est; sed nomen eius ibidem positum non est. Ille quidem Bacarius in libello quem ad Ianuarium scribit, asserens non esse desperandum de quodam fratre qui foueam inciderat fornicationis, ducit ad medium ruinam et penitentiam Salomonis. »Salomon, inquit, ille mirabilis qui meruit  assistrici Dei, id est sapientie, copulari, in alienigenarum mulierum incurrit amplexus, et in uinculo libidinis laqueatus etiam sacrilegii errore se polluit, quoniam simulacrum Chamos idolo Moabitico fabricauit. Sed quia per prophetam culpam erroris agnouit, nunquid medicine celestis extorris est? At forsitan dicas: Nunquam eum in canone lego penituisse, neque ueniam consecutum. Audi ergo, frater: penitentiam eius que non scribitur legibus, fortasse ideo acceptabilem aliqui dicunt, quia non ad faciem populi sed in secreto conscientie, Deo teste, penituit. ueniam autem ex hoc consecutum esse agnoscimus, quia, cum solutus esset a corpore sepultum eum inter regum Isrelitarum corpora,  Scriptura commemorat. Quod tamen alibi peccatoribus regibus abnegatum esse cognoscimus, qui usque in finem uite sue in proposita peruersitate manserunt. Et ideo, quia inter reges iustos meruit sepeliri, non fuit alienus a uenia, ueniam autem ipsam sine penitentia non potuit promereri.« Hec sunt uerba Bacarii. »Quia, inquit, per prophetam culpam erroris agnouit, nunquid medicine celestis extorris est?« Quod Salomon, per prophetam peccatum suum agnouerit, et per hanc cognitionem penitentiam egerit, miror in quo Bacarius codice legerit; cum hoc in Scriptura canonica nequaquam inuenerit. Si enim recenseat libros Regum, uel Paralipomenon uel ceteros quos auctoritate firmatos canonica Ecclesia legit catholica, non inueniet, si  tamen non fallor, quod Salomonem peccantem quisquam propheta uel arguerit, uel admonuerit penitere: quod tamen de Dauid, uel Asa, uel ceteris quibusdam tam iustis quam iniustis regibus poterit inuenire. Quatuor quidem uicibus, Deus Salomoni locutus fuisse legitur, ubi tamen nullus propheta medius inuenitur. Confirmato regno in manu sua, cum esset in Gabaon: »Apparuit, inquit, Dominus Salomoni per somnium nocte, dicens: Postula quod uis ut dem tibi ;« et infra: »Cum texisset domum quam edificabat, laquearibus cedrinis, et edificasset tabulatum super omnem domum, factus est, inquit, sermo Domini ad Salomonem dicens: Domus hec quam edificas, si ambulaueris in preceptis meis, firmabo sermonem meum  tibi quem locutus sum ad Dauid patrem tuum ,« etc. Longe post: »Cum perfecisset, inquit, Salomon edificium domus Domini, apparuit ei Dominus secundo sicut apparuit et in Gabaon. Dixitque Dominus ad eum: Exaudiui orationem tuam ,« etc. Ad extremum cum tam libidine quam idololatria offensam diuinam incurrisset: »Iratus est, inquit, Dominus Salomoni, eo quod auersa esset mens eius a Domino Deo suo, et non custodiuit que mandauit ei Dominus. Dixit itaque Dominus Salomoni: Quia habuisti hoc apud te, et non custodisti pactum meum, et precepta mea que mandaui tibi ,« etc. Neque hic, neque alibi postea Salomon in Scriptura canonica peccatum suum per prophetam legitur agnouisse,  ut per hoc medicinam celestem credendus sit inuenisse. Denique Ahias propheta Silonites cum prediceret Ieroboam filio Nabath, quod regnaturus esset super decem tribus Isrel: »Apprehendens, inquit, Ahia pallium suum nouum scidit in duodecim partes, et ait ad Ieroboam: Tolle tibi decem scissuras. Hec enim dicit Dominus: Ecce ego scindam regnum de manu Salomonis: et dabo tibi decem tribus; eo quod dereliquerit me; et non 376 ambulauerit in uiis meis sicut Dauid pater eius, te autem assumam et regnabis .« Et finito sermone Aliie Silonitis, infert Scriptura: »uoluit ergo Salomon interficere Ieroboam .« Ex quo potest colligi, quoniam ea que fuerat propheta locutus, quod scilicet Ieroboam esset regnaturus,  Salomon quidem cognouit, sed hac cognitione medicinam celestem uulneri suo non admouit, dum eum quem diuina uoluntas regnare disposuit, inuidie reus et homicidii interficere uoluit. At ille »surrexit, inquit, et aufugit in Aegyptum: et fuit in Aegypto, usque ad mortem Salomonis .«

Quod si ad Iosephum Iudaice scriptorem antiquitatis Bacarius uelit recurrere, ut quod de Salomone asserit illius patrocinio uelit defendere, non inueniet quod ille asserat Salomonem penituisse. Quamuis dicat ad eum prophetam uenisse. Ne autem uidear iniuste Bacario subtrahere, Iosephi uerba ducam ad medium. »Salomon, inquit, irrationabili  amore constrictus ducens uxores numero septuaginta et trecentas concubinas, super has autem, et filiam regis Aegyptiorum, repente captus ab eis est; ita ut earum quoque sequeretur culturas. Aetate siquidem procedente et ratione propter tempus pariter infirmante, cum iam non posset studia paterna retinere, deum quidem proprium duarum uxorum iugiter honorabat. uenit ergo propheta, missus a Deo dicens, quia neque iniquitas eius latet eum, neque diu in his esset letaturus. Hec audiens Salomon contremuit, et ualde turbatus est, et ex omnibus pene bonis in quibus erat repente mutatus.« Hec Iosephus de Salomone. Quomodo autem ex omnibus pene bonis in quibus erat repente sit mutatus, declarat cum adiungit: »Non multo, inquit,  tempore transeunte ex quo ei hec ipsa uenire predicta fuerant a propheta, mox suscitauit super eum Deus inimicum Adher nomine. Et paulo post tempore, inquit, quo iam Salomon in malis erat propter preuaricationes predictas, et Dei ariter ram dimissus, Adher a Pharaone uenit in Idumeam, et cum iam non posset eum Salomon colligere quod multis presidiis seruabatur, recessit facies eius inuisa, surgensque inde uenit in Syriam. Iunctus autem illic cuidam Raaz nomine et usque amicitiis copulatus, cum haberet circa se latronum maximam multitudinem, ascendens et tenens Syriam rex eius effectus est. Tunc quoque discurrens, Isrelitarum prouinciam affligebat; et adhuc Salomonem uastabat. Inter hec autem Ieroboam, filius Nabathei,  surrexit contra Salomonem, cognoscens autem Salomon eius uoluntatem et dolum, querebat ut eum comprehendens interficeret.« In his uerbis Iosephi nulla sonat penitentia Salomonis, sed peccatum eius, et eodem peccato exigente tam ipsius quam totius afflictio regionis. Et concludit: »Mortuus est itaque Salomon ualde longeuus, et sepultus est in Hierosolymis cunctos felicitate et prudentia et diuitiis reges excellens, preter illa in quibus circa senectutem deceptus mulierum ardore preuaricatus est.« Quod autem preuaricatus non penituerit, longe superius idem Iosephus manifestat cum dicit: »Dum fuisset, inquit, Salomon omnium regum gloriosissimus atque religiosissimus, et prudentia, et diuitiis excelleret uniuersos qui ante eum Hebreorum  tenuerunt principatum, non in his usque ad uite sue terminum permansit, quoniam relinquens solemnium custodiam paternorum, circa mulieres et ueneream intemperantiam turpiter exardescens, non simili fine rerum quo Dauid conuersatus est.« uidetis quia et Iosephus dicit Salomonem non simili fine conuersatum quo et Dauid, sicut Scriptura canonica dicit, quod superius satis discussum est: Quia non erat cor eius cum Domino sicut Dauid; et non adimpleuit ut sequeretur Dominum sicut Dauid. Si autem ueraciter penituisset, quod nulli dubium est fecisse Dauid, ueraciter dici posset conuersatus simili fine rerum quo et Dauid. Nihil ergo aliud in his uerbis Iosephi sonat quam  Salomonis peccatum. Et nulla eius penitentia post peccatum.

Ad Scripturam canonicam et ad Bacarium reuertamur. »Dormiuit, inquit Scriptura, Salomon cum patribus suis, et sepultus est in ciuitate Dauid .« Hinc etiam Bacarius conatur argumentari, quod ideo Salomon saluus debeat iudicari, quia de sepulcris regum non inuenitur excludi, unde nonnulli regum leguntur exclusi. »Sepultus est, inquit, in ciuitate Dauid: ciuitas Dauid dicta est Sion, que et Hierusalem. Unctus quippe in regem Dauid super Isrel, abiit, inquit, in Hierusalem: hec est Iebus; et cepit arcem Sion, que est ciuitas Dauid. Habitauit autem Dauid in arce, et idcirco appellata est ciuitas Dauid. Ibi sepultus est Dauid, sicut scriptum  est: Dormiuit Dauid cum patribus suis, et sepultus est in ciuitate Dauid . Ibi omnes post Dauid reges Iuda numero duodecim tam iusti quam iniusti usque ad Ezechiam, sepulti leguntur; sed, eadem Scriptura teste, de sepulcris regum nonnulli excluduntur. De Ioram quippe in Paralipomenon scriptum est: Sepelierunt eum in ciuitate Dauid , uerumtamen non in sepulcris regum. De Ozia leproso, qui et Azarias dictus est, in libro Regum legitur: Sepelierunt eum cum maioribus suis in ciuitate Dauid . In libro secundo 377 Paralipomenon  de eodem: Sepelierunt eum in agro regalium sepulcrorum, eo quod leprosus esset. Ubi querendum est, utrum aliud sit, sepeliri in agro regalium sepulcrorum, et aliud,  in sepulcris regum. Quod esse aliud nequaquam uideretur, nisi per hoc quod adiunctum est, intelligi quodammodo doceretur. uolens enim Scriptura quasi causam ostendere, cur in agro regalium sepulcrorum sepultus esset, subiunxit: eo quod leprosus esset. Quod non uidetur esse adiunctum ad decus illius, uel gloriam, sed ad dedecus et ignominiam. Potest ergo intelligi, quod ager regalium sepulcrorum maioris erat amplitudinis, quam spatium, uel continentia sepulcrorum, in cuius parte aliqua remota duntaxat a sepulcris ceterorum, Ozias credendus est sepultus esse, quem constat usque ad diem mortis sue leprosum permansisse. Sicut enim dum aduiueret expulsus de templo, habitauit, ut scriptum  est, in domo separata propter lepram, sic fortasse et mortuus, in sepulcro separato sepultus est, propter lepram. Quod ergo dictum est in libro Regum, quia sepelierunt eum cum maioribus suis in ciuitate Dauid, non est intelligendum ut ita sepultus sit cum maioribus suis, ut esset intra sepulcra eorum cum illis; sed in eadem tantum ciuitate cum eis. Sic enim et de Ioram in libro Regum scriptum est: Et dormiuit Ioram cum patribus suis, sepultusque est cum eis in ciuitate Dauid . Item in eodem, de Ioas: Et sepelierunt eum cum patribus suis in ciuitate Dauid . Quos tamen exclusos de sepulcris regum, in Paralipomenon declaratum est, sicut paulo ante dictum est. Item de Achaz in Paralipomenon scriptum est: Et sepelierunt eum in ciuitate  Ierusalem, neque enim receperunt eum in sepulcra regum , isti tantum quatuor reges a Dauid usque Ezechiam, de sepulcris regum leguntur exclusi, si tamen inter eos Ozias nominatur, reliquorum uero nullum exclusum diuina Scriptura protestatur. Cum autem inter reliquos, Roboam, Abia, Acarias, Amasias inueniantur, qui reprobi fuisse nequaquam dubitantur: non satis est conueniens, uel sufficiens argumentum Bacarii, ut ideo scilicet saluus recte Salomon iudicetur, quia de sepulcris regum exclusus non habetur. Sepeliri enim inter reges, non est argumentum eterne sanctitatis, sed perfunctorie cuiusdam cumulus dignitatis: excludi uero ab eis, non est eterne damnationis iudicium, sed subiecte plebis perseuerans in regem  demonstrat odium. Denique Scriptura diuina, nec aperte dicit, nec latenter uspiam innuit quod iustus debeat iudicari, qui cum iustis inuentus est tumulari; cum Saul et Ionathan in Iabes Galaad subter quercum legantur sepulti, quorum Saul iniustus, Ionathan uero asseritur iustus; Manasses quoque rex Iuda, et Ammon filius eius in horto domus sue, in horto Asa ambo sepeliuntur, quorum Manassen post multa scelera dicit Scriptura ualde coram Deo penitentiam egisse; Ammon uero in peruersitate sua pertinaciter permansisse. Habetur quoque in Foliolis aliud testimonium de penitentia Salomonis. »Hieronymus, inquit, in tertio decimo libro super ipsum Ezechielem prophetam: »Salomon peccauit et offendit Deum, licet postea egerit penitentiam,  scribens Prouerbia in quibus ait: Nouissime ego egi penitentiam, et respexi ut eligerem disciplinam.« uersiculus iste quem dicitur hic Salomon in Prouerbiis dixisse, in Prouerbiis non inuenitur, si a principio usque ad finem millies relegantur. Ipse quidem Hieronymus prouerbia Salomonis de Hebreo transtulit in Latinum, et in ea translatione non posuit eumdem uersiculum, quem si in Hebraica ueritate esse comperisset, in sua eum translatione procul dubio posuisset. Adeo enim Hieronymus fidelis interpres exstitit, ut sicut ipse multoties fatetur, nichil in diuinis Scripturis uel addiderit, uel subtraxerit, uel mutauerit, quin uel uerbum e uerbo, uel sensum e sensu exprimendo, Hebraicam ueritatem Latinis auribus diligenter infuderit. uerum quia antequam  diuinas Scripturas interpretaretur, aliorum translationes in Ecclesiis legebantur, uidelicet Septuaginta interpretum, Aquile, Symmachi, Theodotionis, quinta quoque editio, potest quis dicere quia de aliqua earum predictum forte sumpsit uersiculum. Ipse enim, non solum iuxta Hebraicam ueritatem, uerum etiam iuxta cuiuslibet interpretis editionem, pleraque de Scripturis testimonia in opusculis suis ducit ad medium; »nec si noua, ut ait, cudere uideretur, ut uetera destruere arguatur.« Ad quod respondendum est quia Origenes, qui Hieronymo longe anterior exstitit, nequaquam hoc dicere uidetur, qui tamen omnes illas editiones ad liquidum nouit, qui de omnibus, excepta ea que Septuaginta interpretum  est, unam bibliothecam componens, in una pagina sex ordines distribuit, quibus singulis singulas editiones attribuit, ut diligens lector simul omnes post inuicem reperiens, facile peruideret, in quo una ab altera discreparet, uel in quo una cum altera concordaret. Hoc est enim quod Hieronymus dicit, quia legis ueteris interpretes Aquilam, Symmachum, Theodotionem Greci et curiose legunt, et per Origenis laborem in exaplos Ecclesiis dedicarunt; et alibi: »Aquila, inquit, et Symmachus, et Theodotion iudaizantes heretici sunt recepti, qui multa mysteria Saluatoris subdola interpretatione celarunt, 378 et tamen in exaplois habentur apud Ecclesias.« Exaplois, id est exemplaribus, uel bibliothecis sex ordines habentibus. Idem Origenes in secunda homilia super  Leuiticum: »Fortasse, inquit, aliquibus uidebitur error elocutionis per interpretem factus, sed mihi curiosius inquirenti compertum est omnes interpretes similiter protulisse.« Ex quo patet Origenem omnium translationes interpretum habuisse.

Queri potest, cum Origenes, ut dictum est, sex editiones in una bibliotheca sex ordinibus distribuerit; quis singularum interpres exstiterit. Quatuor quippe earum manifestos habemus interpretes, uidelicet Septuaginta, Aquilam, Symmachum, Theodotionem. Quintam uero editionem, et sextam, et septimam, ut ait Hieronymus, Origenes miro labore reperit, et excepta ea que a Septuaginta sapientibus est translata, et in Ecclesiis erat tunc temporis frequentius usitata, tribus reliquis, id est Aquile, Symmachi,  Theodotionis, editionibus tres sequentes, id est quintam et sextam, et septimam copulauit, et in una bibliotheca, sicut predictum est, ordinauit. Quarum trium ultimarum, id est, quinte, sexte, septime, qui fuerint interpretes satis cognitum non habemus, nisi forte alicuius earum auctorem fuisse Aquilam existimemus, ut ille unus translationes duas ediderit, etsi causam ignoramus que illum ad transferendum secundo compulerit. Quod enim Aquila duas translationes ediderit, Hieronymus in Commentario super Ezechielem patenter ostendit: in quo aliquoties de illius editione prima, aliquoties uero loquitur de secunda. Sed quia cum uel idem Hieronymus, uel alii doctores de qualibet illarum aliquid  in medium proferunt, ordinis earum raro faciunt mentionem, id est utrum de prima, an de secunda id sumpserint, non frequenter ostendunt, putatur a nonnullis una tantum fuisse illius editio, a quibus, uel nondum est inuenta, uel forte memoriter non retenta ista distinctio. Que nimirum distinctio in illo super Ezechielem uersiculo, manifestius adnotatur, in quo tam prima quam secunda editio pariter a Hieronymo nominatur. »Prima, inquit, editio, Aquile baculum, secunda et Symmachus, Theodotioque firmamentum interpretati sunt.« Hic, et prima, et secunda, ut dictum est, euidentius nominatur, et quod in alia et alia, aliter et aliter Aquila dixerit, demonstratur; et utramque in sua bibliotheca Origenem estimo posuisse, qui superius innotuit omnium  se translationes Interpretum habuisse. Ipse autem Origenes non facile inuenitur penitentiam Salomonis astruere; sed in his que superius diximus locis, dicit eum etiam per mulieres deceptum fuisse. Et illud quod ibi de Canticis ponitur, constanter non dixisse. Ipsum etiam et Roboam filium suum dicit exclusos a genealogia Christi, quam Lucas contexuit, et ab inferioribus incipiens, usque ad Deum perduxit, ne scilicet in reste cuius prerogatiua in Deum consummatur, eorum, quorum peccata conscripta sunt, mentio habeatur, quamuis, ut alios omittam, ibi Dauid nominatim exprimatur, cuius tam adulterium quam homicidium sacris litteris continetur. Ceterum peccata Dauid, testante propheta Nathan, ab eo transferuntur; peccata uero Salomonis  et Roboam, per penitentiam deleta non leguntur. Quod si ea deleta esse Scriptura canonica protestatur, non est cur Salomon uir tante sapientie, tanti meriti, tante fame, de catalogo iustorum excludatur, cum Dauid pater eius merito penitentie ibidem ascribatur. Reliqui etiam doctores ecclesiastici, qui ante Hieronymum, uel tempore Hieronymi, alicuius fame uel nominis fuerunt, qui editione Hieronymi nondum, uel facta, uel uulgata iuxta aliorum translationes diuinas Scripturas cognitas habuerunt, predictum uersiculum se in Prouerbiis inuenisse nequaquam retulerunt, non quod omnia eorum scripta perlegerim, sed quia non estimo ea latere potuisse Augustinum, Gregorium, Paschasium, Bedam, Fulgentium, Isidorum, qui diuersis  locis et temporibus in Ecclesia uiguerunt, et precedentium Patrum scripta magno studio legentes; de Salomone tamen, unam eamdemque sententiam protulerunt. Arbitror autem, quia et ipse Commentarius Hieronymi super Ezechielem eosdem non latuit, sed cum eum legerunt, uel hoc testimonium de penitentia Salomonis ibidem inuentum non approbauerunt; uel potius non inuenerunt. Credibile est enim quia hoc Hieronymus in Commentario suo, uel omnino non dixit, uel tam absolute non dixit; sed uel lectoris forte industria, uel potius scriptoris incuria codex est deprauatus, et eo deprauato sensus est immutatus. Hoc est nimirum, quod frequenter idem Hieronymus conqueritur, quia uidelicet exemplaria  Scripturarum, et Greca, et Latina, scriptorum erant uitio deprauata; unde et ab amicis suis plerumque cogebatur uel emendare uetera, uel cudere noua.

Neque enim audeo affirmare, imo non audeo estimare, quod Hieronymus uir tante scientie, tante auctoritatis in canone Scripturarum quidquam sentiat contra omnes, uel contra eum omnes: presertim cum aliud sit in Scripturis consona duntaxat ueritate, sentire diuersa, aliud eadem reluctante sentire aduersa. Sicut ergo cum aliud uolumen Salomonis, uidelicet Ecclesiasten, idem Hieronymus 379 exponeret, nequaquam affirmauit, sed eius affirmationem Hebreis assignauit, ita fortasse et super Ezechielem, cum de eodem Salomone  loqueretur, suspensam potius, quam fixam credendus est sententiam protulisse, etsi modo aliter codicibus continetur. Ait quippe super Ecclesiasten: »Aiunt Hebrei hunc librum Salomonis esse penitentiam agentis;« non dixit Hieronymus: Hic liber est Salomonis penitentiam agentis, quod profecto tam fiducialiter quam ueraciter dicere potuisset, si eum in Prouerbiis penituisse comperisset. Quis enim dubitet Ecclesiasten librum esse Salomonis penitentiam agentis, si Prouerbia eum testantur penituisse, cum uniuersalis Ecclesia teneat ipsum Salomonem, prius Prouerbia, postea uero Ecclesiasten scripsisse? Si autem Prouerbia post penitentiam scripsit, multo magis Ecclesiasten, quem post ipsa Prouerbia scripsit. Potuit  ergo affirmatiue dicere: Hic liber est Salomonis penitentiam agentis, non hoc dictum attribuere Iudeis; quibus non solum in hoc loco, uerum multoties alibi solet assignare, quod uel falsum esse agnoscit, uel uerum esse nesciens, affirmare non presumit. Quod enim multa dicant, in quibus contradicant ueritati, et ipse Hieronymus multis in locis, et quod amplius est, in Apocalypsi angelus protestatur, a quo non Iudei, sicut se esse mentiuntur, sed synagoga Satane appellantur. Libros quippe quos ab illo scriptos catholica legit Ecclesia, non post penitentiam, sed ante illam detestabilem culpam eum scripsisse doctores ecclesiastici crediderunt, et ne quod senserunt, nos lateret, in suis scriptum opusculis reliquerunt. Unde Augustinus  super octauum canticum graduum quod superius dictum est: »Salomon, inquit, mulierum amator fuit, et reprobatus est a Deo, sed si eo cadente, que per eum dicta sunt, delerentur, iudicaretur quia ipse dixerat, non per eum dicta erant.« In quibus uerbis ostenditur quia prius Salomon scripsit, et postmodum cecidit, sed Deo nobis potius, quam illi prouidente, quod scripserat eo cadente non cecidit. Denique et sacra historia prius narrat illum percepisse sapientiam dormiendo, postmodum dedisse operam in scribendo: ad extremum uero cum iam senex esset, Deum reliquisse alienigenis mulieribus adherendo. De his hactenus, ad Hieronymum reuertamur.

 Qui ergo super Ecclesiasten in astruendo penitentiam Salomonis, precipitem ferre sententiam non presumpsit, sed eam caute Iudeis attribuit super Ezechielem, eumdem uel similem modum loquendi credendus est tenuisse; et ideo digne credendus ne uel reliquos sanctos tot et tante eruditionis uiros fatuitatis et ignorantie inueniatur arguisse; uel ipse potius arguendus errorem incurrisse. Quod utrumque incommodum possumus conuenienter euitare, si quod ibi displicet, scriptorum uitio uolumus assignare; qui dum Commentarium Hieronymi studiose dictatum, et studiosius forsitan emendatum, uel coacti imperio uel conducti pretio transcripserunt aliud in ore uersantes et aliud in corde meditantes, uel forte dormitantes, quod in  exemplari erat, negligenter dimiserunt; uel quod in illo non erat, negligentius suo ascripserunt. Ab hac negligentia scriptores ipse Hieronymus quodam loco reuocat dicens: Nihil enim proderit emendasse librum, nisi emendatio librariorum diligentia conseruetur. Denique in explanatione super Osee cum de iustis regibus idem Hieronymus loqueretur, sic eorum catalogum contexuit dicens: »Cum legerimus Dauid, Asa, Iosaphat, Ezechiam, Iosiam, reges fuisse iustos. Ubi non mediocriter miror quare Salomonem preteriit, cum ille sapientia, potentia, diuitiis et gloria nominatissimus fuerit ceterorum, et in numero iustorum regum digne poni debuerit, si ad iustitiam quam deseruit peccando, reuersus est penitendo. Atque si Manassen  quem Scriptura teste penituisse Hieronymus nouerat in iustorum numero non posuit, non est magnopere mirandum, cum illius in tota uita sua nullum omnino iustum opus inueniatur donec ad extremum penituisse declaratur. Ceterum Salomon qui ante illud tam luxurie quam idololatrie grauissimum peccatum, tanta sapientia enituit, tanta potentia uiguit, tam preclaris operibus floruit, tantis diuitiis abundauit, tanta fama uel gloria rutilauit; etsi ad horam a iustitie tramite declinauit, non tamen debuit excludi de numero iustorum regum; cum legerimus Dauid et Asa, grauiter aliquando peccasse, quos non solum Hieronymus, sed et Scriptura canonica iustos dicit fuisse.

Alibi uero idem Hieronymus Salomonem uehementer  accusat; et accusatum nullo testimonio penitentie subsequentis excusat; sed sic eum et Achaz regem reprobum impiis asserit actibus inuolutos, ut eosdem non subiungat per penitentiam absolutos. Loquens enim ad uitalem presbyterum de Salomone et de Achaz rege Iuda qui Ionathan filius pater exstitit Ezechie, utrosque dicit idololatrie sordibus inquinatos; nec tamen dicit processu temporis emundatos. »Consideremus, ait, quod Scriptura Salomonem, et Achaz uoluptatis, et impietatis accuset. Uterque enim cum esset de stirpe Dauid, recessit a Domino; et alter in tantum secutus est libidinem , ut 380 septuaginta haberet uxores, et trecentas  concubinas, et adolescentulas, et scorta passiua quorum non erat numerus, neglectoque Deo patrum exstruxerit idola gentium plurimarum et fuerit, non ut prius Idida, id est amabilis Domini, sed amator mulierum.« Nihil hic Hieronymus de penitentia Salomonis adiungit, sed sic eum Achaz regi reprobo per impietatem coniungit, ut sicut eos patenter ostendit per idololatriam concordare, sic innuere uideatur neutrum ab altero per penitentiam discordare. Quod si euidentius testimonium Hieronymi uultis audire, quod a Salomonis penitentia constat non mediocriter dissentire, attendite quod alias ad Rusticum monachum dicit, in quo satis euidenter Salomonis penitentiam contradicit. »Quid Salomone, inquit, sapientius? Attamen infatuatur  amoribus feminarum. »Quid sit autem infatuari, ne quis improprie presumeret interpretari, uerbis sequentibus idem Hieronymus demonstrauit, dum illud de Euangelio ad medium reuocauit: »Bonum est, inquit, sal; quod si infatuatur, foras proiicitur, in tantumque perdit nominis dignitatem, ut nec in sterquilinio quidem utile sit.« Dicens ergo Hieronymus Salomonem infatuatum, et adiungens quod infatuatum sal foras proiicitur, nec ultra utile est, satis liquido Salomonem asseruit reprobatum, id est nunquam ad saporem penitentie reuocatum. Constat enim quod sal infatuatum irreparabiliter exinanitur, perditoque genuino sapore, iterum non salitur, sed ubique, et semper inutile penitus inuenitur, dum uel ipsum per aliud, uel per  ipsum quidquam aliud non conditur. Quapropter cum de sale infatuato sermo in Euangeliis uentilatur, nichil aliud, quam quiuis reprobus designatur, qui perdito sapore iustitie, peruersitate insulsa et insipida deprauatur, et in gradum pristinum, nulla penitentia reuocatur. Quod attendens Dauid, cum de quodam reprobo loqueretur, pro certo sciens, quod illius consilium Deo nullatenus placitum haberetur; satis humiliter idem consilium postulauit infatuari, id est a diuine uoluntatis beneplacito reprobari. »Infatua, queso, Domine, ait, consilium Achitophel.« Et hec quidem postulatio non est infatuata, sed Achitophel malitia reprobata, qui peruerso et iniusto consilio iustitiam Creatoris offendit: et effectu carens consilii, disposita domo  sua laqueo se suspendit. Bene ergo sal infatuatum foras proiicitur, in qua proiectione nil aliud, quam hec eadem reprobatio demonstratur, qua peruersus quilibet irreparabiliter condemnatur; foralis quidem proiectio, eterna est reprobatio, qua miseri quique ligatis manibus et pedibus foras proiiciuntur, qui Domini gaudium intrare non sinuntur. Quam proiectionem uisus est Dauid abhorrere, cum attendens multitudinem peccatorum illam sibi quasi cerneret imminere; et quod per id temporis dixerat tremebundus, timore paululum mitigato memoriter cecinit letabundus. Ego dixi, inquit, in pauore meo: Proiectus sum a facie oculorum tuorum . Cum timerem, ait, meorum sarcinam delictorum,  dixi, Proiectus sum a facie oculorum tuorum: indignum me reputans, cui tua gratia subueniret, tanquam multa iniquitas tuam multam misericordiam prepediret. Sed quia timui, timendo humiliatus sum, humilis factus inuocaui te; ideo exaudisti uocem orationis mee, dum clamarem ad te. Quid autem clamauerit, in alio psalmo dicit: Ne proiicias me a facie tua. Ne proiicias, inquit, me a facie tua, sed absconde me in abscondito faciei tue, quia et proiectus a facie tua, ad tenebras compellitur exteriores deuolui, et absconditus in abscondito faciei tue, ab omni conturbatione hominum gratulatur absolui. Dicamus et nos: Bone Iesu, non nos infatua, non nos proiice a facie tua, ne cum Achitophel uel nequam seruulo qui foras proiectus est,  pereamus, sed in abscondito uultus tui securitate perpetua gaudeamus. Cum ergo infatuatum, cum proiectum Hieronymus Salomonem affirmat, patet quia eius penitentiam non confirmat: et non solum doctoribus ceteris, sed et sibi ipsi contrarius comprobatur, si de Salomone aliud super Ezechielem, aliud ad Rusticum protestatur.

Ioannes quoque Chrysostomus, cum in libello De reparatione lapsi, penitentiam Dauid magnifice commendaret, et ibidem ad medium duceret Salomonem, nullam de penitentia eius fecit mentionem, cum satis conueniens uideretur, ut sicut lapso illi quem reuocare nitebatur ad penitentiam, Dauid proposuit ad exemplum penitendi, sic et Salomonem proponeret; presertim cum, sicut predixi, eius ibi  memoriam ad medium reuocaret. Ait quippe: »Beatus Dauid cecidit eodem casu, quo et tu nunc: et hoc non solum, sed et aliud addidit grauius. Homicidium etenim adiunxit adulterio. Et quidem post hec, nunquid permansit iacens? nonne surrexit, et iterum stetit contra inimicum: et ita eum subegit, ut etiam post mortem merita eius profuerint posteris suis? Nam Salomon cum immane illud admisisset scelus, et dignus mille mortibus haberetur; propter Dauid tamen concessurum se Dominus regnum ei integrum dicit. Ait enim: Scindens scindam regnum tuum et dabo seruo tuo. uerumtamen in diebus tuis non faciam, propter Dauid patrem tuum, sed de manibus filii tui accipiam illud. .« Sed et Ezechias, cum in pericula  381 extrema uenisset, quamuis ipse esset iustus: tamen pro bono Dauid dicit se ei Dominus auxilium laturum. Ecce Ioannes et Dauid penitentiam commendat et Ezechiam iustum dicit; et inter utrumque, Salomonem ponens, nec eum penitentem dicit nec iustum, sed ad hoc ei tantum merita Dauid profuisse, ne in diebus suis regnum eius scinderetur, cum dignus mille mortibus haberetur. In homilia nichilominus de quinquagesimo psalmo idem Ioannes penitentiam Dauid magnis laudibus attollit, et ibidem multos penitentes ad medium ducit, uidelicet Petrum, Paulum, Mattheum, publicanum, Mariam peccatricem, Latronem. Inter quos nusquam Salomonem penitentem commendat, cum nullius  penitentiam solemnius debuit predicare, quam regis tam diuitis, tam potentis, tam sapientis, si in Prouerbiis uel uspiam in Scripturis canonicis eum penituisse legisset, uel saltem in opusculis Patrum que digna fide et auctoritate iudicasset. Denique uenerabilis Beda, cum ipsa Prouerbia Salomonis iuxta translationem Hieronymi exponeret et multis in locis quid in antiqua translatione haberetur ostenderet, non dixit quidquam se in eis de penitentia illius inuenisse, non quidquam ab aliis inuentum cognouisse, sed in libello quem scribit ad Nothelmum, sicut superius dictum est, affirmauit quia nunquam perfecte penituit.

Sequitur in foliolis: »Aiunt libri Hebrei Salomonem quinquies tractum fuisse per plateas ciuitatis,  penitentie causa. Item aiunt eum uenisse in templum quod edificauerat cum quinque uirgis, et dedit eas legisperitis ut uerberaretur ab illis. Qui communi accepto consilio dixerunt, quod in unctum Domini non mitterent manum. Inde frustratus ab illis, a se ipso est depositus de regno.« Hec in foliolis. Omnes quidem Scripturas que apud Hebreos in canone continentur, Hieronymus de Hebreo transtulit in Latinum, in quibus non est inuenire quod Salomon penitentie causa per plateas ciuitatis tractus fuerit uel legisperitis uirgas ad se uerberandum prebuerit. Relique autem Scripture que apud illos sunt, apocryphe sunt, quarum auctoritas non est idonea ad ea que in contentionem uenerint roboranda. Unde et Iesu filii Syrac liber, et  Iudith, et Tobie, et primus Machabeorum qui apud illos sunt, quia in canone eorum non habentur ab ipsis inter apocrypha computantur. Si quos autem alios libros dicunt se habere quos penitentiam Salomonis asserant continere, non est his libris credendum, cum ex ipsorum ore Iudeorum tale testimonium proferatur, ut quidquid non est in canone, dignum fide nequaquam habeatur. Denique Iosephus Iudaice scriptor antiquitatis tale asserit se legisse, nec didicit ex Scriptura, siue canonica, siue apocrypha Salomonem penituisse. Unde manifeste colligitur quia non est a Iudeis alienum mentiri; sed peculiare satis, et domesticum est eis uel negare quod uerum est, uel affirmare quod falsum est. Propter quod et Hieronymus a Sophronio compulsus  est psalmos Dauidicos iuxta Hebraicam transferre ueritatem, quia uidelicet cum Sophronius cum quodam Hebreo disputaret, et quedam aduersus eum testimonia de psalmis iuxta Septuaginta interpretes proferret: Hebreus garriens et illudens illi Hebraicas litteras nescienti per singula pene uerba, dicebat in Hebraico uel non haberi quod habebatur, uel haberi quod non habebatur.

Sequitur in foliolis: »uerba Salomonis postquam sponte amiserat regnum scribentis Ecclesiasticum : Salomon imperauit in diebus pacis cui subiecit Deus omnes hostes ut conderet domum in nomine ipsius, et cetera que in eodem capitulo subsequuntur.« Ecclesiasticum Salomon non scripsit sicut Augustinus in decimo septimo libro De ciuitate  Dei et ante Augustinum multis in locis Hieronymus dixit. Hunc quidem librum Hieronymus, ut ait, Hebraicum reperit, non Ecclesiasticum ut apud Latinos sed Parabolas prenotatum. Cui, ut ait, iuncti erant duo alii, Ecclesiastes et Cantica canticorum, ut scriptorum eorum similitudinem, Salomonis, non solum librorum numero sed et materiarum genere cequaret. Propter hanc itaque eloquii similitudinem, ut Salomonis Ecclesiasticus diceretur, apud imperitos consuetudo obtinuit, sed antiquiores, et sapientiores dicunt eum esse iehsu filii Syrac, qui sicut longe superius dictum est, tempore Simonis summi pontificis fuit. Qui cum in extrema eiusdem uoluminis parte precedentium patrum fortia  facta laudaret, in conclusione satis honorifice eumdem Simonem commendauit, tantoque eum copiosius et sublimius extulit quanto eum uicinius et perfectius nouit. Hic nimirum iehsu Ecclesiasticum scripsisse perhibetur, sicut ibidem completa Simonis laude manifestare uidetur. »Doctrinam, inquit, sapientie et discipline scripsit in codice isto iehsu filius Sirac Hierosolymita, qui renouauit sapientiam de corde suo.« Cum itaque enumeratis laudibus Dauid ad facta Salomonis narranda deueniret, primum eius sapientiam, famam, diuitias magnis laudibus extulit, deinde graue illud peccatum, ac dedecus eius in medium protulit, ut eumdem iste ordinem teneret in uitam illius describendo, quem ille tenuit in 382 uiuendo: »Eruditus est,  inquit, in iuuenture sua, et impletus est quasi flumen sapientia.« Et apostropham faciens ad eum, subiungit: »Ad insulas longe diuulgatum est nomen tuum; et dilectus es in pace tua. In Cantilenis et Prouerbiis mirate sunt gentes. Collegisti quasi aurichalcum, aurum, et ut plumbum complesti argentum.« Hactenus laudes. Et adiungit: »Inclinasti femora tua mulieribus; potestatem habuisti in corpore tuo.« Queri potest quid sit quod ait: »Potestatem habuisti in corpore tuo,« cum Apostolus dicit: »Non estis uestri, empti enim estis pretio magno, glorificate et portate Deum in corpore uestro .« Qui ergo Dei se esse cognoscit, non passim et libere utitur corpore suo ad suam ipsius uoluptatem; sed castigat et subiicit seruituti, ad illius  cuius se meminit uoluntatem. Sicut enim equus mansuetus et domitus, non suo, sed rectoris sui arbitrio utitur corpore suo; sic nimirum iustus Deum habens rectorem, non ipse, sed Deus potestatem habet in corpore suo. De his autem qui ordine peruerso potentes sunt sui, et suo potius uiuunt arbitrio quam Domini sui, quidam sapiens alibi dicit: »Potentes potenter tormenta patientur .« Itaque Salomon, cum iam nec Deum timeret male liber a freno sanctitatis, nec hominem reuereretur, tumens sceptro regie potestatis: potestatem habuit in corpore suo tanto liberius et profusius explens illius uoluptates, quanto et Deus patienter eum dignatus est sustinere, et homo, qui regem non presumpsit a proposito cohibere. Ideo  incurrit quod subiunctum est: »Dedisti, inquit, maculam in gloria tua, et profanasti semen tuum, inducere iracundiam in liberos tuos, et in ceteris incitari stultitiam tuam, ut faceres imperium bipartitum et ex Ephraim imperare imperium durum .« In quo manifeste ostenditur, quia sicut iustitia Dauid, Scriptura teste, posteritati sue ineffabiliter profuit, ita et Salomonis iniquitas semini suo et liberis suis non mediocriter nocuit, dum et super eos diuina iracundia induci perhibetur, et propter patris stultitiam, imperium obtinere integrum non merentur. Quod autem ibidem subiungitur: »Deus autem non relinquet misericordiam suam, neque perdet a stirpe nepotes electi sui, et semen eius  qui diligit Dominum non corrumpet .« Electum suum et eum qui diligit Dominum Dauid appellat, cuius semen et stirpem non penitus exstirpauit; ne cassa illa promissio haberetur, qua ipsi Dauid iurauit ueritatem suam: »De fructu, inquiens, uentris tui ponam super sedem tuam .« Dedit ergo, sicut ibi sequitur, reliquum Iacob; et Dauid de ipsa stirpe. Hoc est dicere: Propter Dauid de ipsa stirpe Deus reliquum, id est, Roboam dedit, ut plus apud eum preclarum Dauid meritum ualeret ad posteritatem generis sui conseruandam, quam Salomonis iniquitas ad eam penitus exstirpandam. Quod ergo de ipsa stirpe datus est Roboam meritum Dauid esse perhibetur; quod autem idem Roboam peruersus,  Salomonis iniquitas promeretur, hoc est forte quod paulo ante dictum est Salomoni: »Profanasti semen tuum, inducere iracundiam in liberos tuos .« Quantum autem profanus Roboam fuerit, et in hoc quem habemus inter manus, Ecclesiastico legitur, et in libris Regum et Paralipomenon plenius inuenitur. Cuius etiam filius Abia non minoris malitie fuit, ut illud terribile ueraciter impleretur. »Ego sum Deus zelotes, qui reddo iniquitatem patrum in filios usque in tertiam generationem eorum, qui oderunt me .« De Roboam quippe hic dicitur, quia Salomon reliquit post se de semine suo gentis stultitiam et minutum prudentia Roboam, qui auertit gentem consilio suo. Huius nimirum tempore factum est imperium bipartitum,  et ex Ephraim durum imperium processit; dum duabus tantum tribubus, Iude scilicet et Beniamin, que uno nomine appellantur Iuda, idem Roboam imperauit: reliquas uero decem, que appellate sunt Isrel, Ieroboam filius Nabath imperio durissimo pregrauauit. Hoc est quod dictum est Salomoni, »ut faceres imperium bipartitum, et ex Ephraim imperare imperium durum.« De tribu enim Ephraim Ieroboam fuit, qui super decem tribus durum imperium imperauit. Separato quippe Isrel a Iuda, duos aureos uitulos Ieroboam fecit, quorum unum in Bethel, alterum posuit in Dan: precepitque ut illuc ad adorandum populus conueniret, timens ne si adorandi gratia more solito Hierosolymam iret,  hac occasione ad Roboam regem Iuda conuerteretur, et sic imperium diuisum iterum uniretur. Propter hoc de illo scriptum est, quia »peccare fecit Isrel .« Et cum postea successorum eius, reproborum scilicet regum, peruersa uita describitur, de singulis fere illorum dicitur quia »ambulauerunt in uiis Ieroboam filii Nabath, qui peccare fecit Isrel.« Ipse etiam Roboam filios, Iuda imperio durissimo pressit, sicut populo huius duritie remedium postulanti, superbe respondit dicens: »Pater meus aggrauauit iugum uestrum; ego autem addam iugo uestro. Pater meus cecidit uos flagellis, ego autem cedam uos scorpionibus .« Hos profecto Salomon regni simul et impietatis sue reliquit heredes, quorum, ut ait iehsu,  Roboam euertit gentem consilio suo. Ieroboam uero peccare fecit Isrel et dedit Ephraim uiam peccandi. In quo patet quia in hac sua narratione iehsu, non solum uiros iustos, uerum etiam nonnullos apponit iniustos: 383 forte ut clarius iustorum sanctitas elucere, cum e regione reproborum tenebrosa peruersitas pariter appareret. Nullus enim, ut de Salomone taceam, Roboam et Ieroboam reprobos ignorat fuisse, nisi qui diuinarum Scripturarum, uel nullam uel tenuem scientiam inuenitur habere. Non igitur mirandum, cum regum successio describitur a Iesu, si post Dauid Salomon nominatur, cum ibidem Roboam et Ieroboam nominentur, quos reprobos fuisse nequaquam dubitatur. Sed hoc mouet me, si Salomonem iehsu laudando, iustum eum uoluit comprobare,  cur post laudes, peccatum illius ad medium studuit reuocare, cum de nullo iustorum, quos ante et post Salomonem multos enumerauerat, hoc inueniatur fecisse. Si enim ab Henoch, a quo sumpsit initium laudis usque ad Simonem, Onie filium, quem in conclusione laudauit, catalogum quem contexuit, uelitis inspicere; nullius eorum quos laudat inuenietis peccatum ad medium duci, nisi tantum Salomonis, cum tamen quidam illorum grauiter peccasse inueniantur, si alie Scripture diligentius reuoluantur. Denique in toto ipso catalogo, in quo multos antiquos patres posuit, qui in populo Dei succedentes post inuicem uel sanctitate uel dignitate prefuerunt, nullum omnino iniustitie arguit, preter Salomonem, Roboam et Ieroboam, quorum Roboam  et Ieroboam reprobos fuisse minime dubitatur; Salomonis uero penitentia, uel post peccatum iustitia nulla ibi omnino memoratur. Quod si de sorte Roboam et Ieroboam, Salomonem excipiendum iudicauit: miror cur uel peccati eius mentionem fecit, cum ibi nullius iusti laudes peccati commemoratione attaminauerit, uel cur saltem post peccatum penitentiam eius non subiunxit, ut laus illius digno fine commendabilis haberetur, et inter iustos ponendus sine scrupulo censeretur.

Cum autem idem iehsu Iosiam inter ceteros iustos dignis laudibus extulisset, subiungit: »Preter Dauid et Ezechiam et Iosiam omnes peccatum commiserunt.« Ubi querendum est, quos omnes uel quod peccatum uelit intelligi. Si enim omnes quos  antea nominauit uelimus accipere, uerendum est ne eos plus iusto peccati arguamus cum inter eos inueniantur quidam quorum peccata in sacris litteris non leguntur; quidam uero qui, etsi peccasse minus tamen quam Dauid peccasse referuntur. Quomodo ergo dicemus omnes illos peccasse preter Dauid, cum quibusdam eorum amplius peccasse inueniatur ipse Dauid? uideamus si placet sequentem uersiculum, si forte ex ipso utcunque poterit elici, quos peccatum commisisse uelit intelligi; cum dixisset, »omnes peccatum commiserunt,« subiungit: »Nam reliquerunt legem potentem reges Iuda.« Per quod uidetur innuere quia, cum dixit omnes, intelligi uoluit reges, ut omnes reges Iuda, id est populi Isrel peccatum asserat commisisse, preter Dauid et Ezechiam  et Iosiam quos nimirum constat reges fuisse. Cum autem teneamus omnes reges debere intelligi, adhuc querendum estimo, utrum omnes illos qui in libris Regum et Paralipomenon nominantur an ista generalitate aliqui illorum excludantur. Si enim omnes illos dixerimus, occurrent nobis Asa et Iosaphat, quos iustos fuisse Scriptura canonica protestatur, ita ut de Asa dicat quia »fecit Asa rectum ante conspectum Domini sicut Dauid pater eius.« De Iosaphat uero, »Quia ambulauit in uiis Dauid patris sui.« Non sunt ergo arguendi iniustitie qui in uiis Dauid leguntur ambulasse, nec estimandum est ut eos iehsu asserat arguendos dissimilitudinis, quos Scriptura canonica tanta cequat similitudine sanctitatis. Reuertendum est itaque ad eos tantum  reges, quos in libro suo iehsu nominauit. Cum enim illic poneret patriarchas, prophetas, iudices, sacerdotes, qui, ut superius dixi, in populo Dei fuerunt; interposuit etiam non omnes, sed quosdam eiusdem populi reges, uidelicet Dauid, Salomonem, Roboam, Ieroboam, Ezechiam, Iosiam. Post Iosiam uero cum nullum regem uellet deinceps nominare, dixit quod sepe dictum est: Preter Dauid, et Ezechiam et Iosiam, omnes peccatum commiserunt. Omnes scilicet reges quos nominauit, id est Salomonem, Roboam, Ieroboam. Nunc uidendum est cuiusmodi peccatum sit, quod isti commiserunt, a quo Dauid et Ezechias et Iosias immunes exstiterunt. Neque enim omne, sed quoddam peccatum uult intelligi, sicut Dominus in Euangelio cum de Iudeis loqueretur:  »Si non uenissem, inquit, peccatum non haberent ;« non omne, sed quoddam peccatum uolens intelligi quod scilicet ante aduentum eius non habebant, eo autem presente habuerunt. Hoc autem peccatum quod Salomon et Roboam et Ieroboam commiserunt, quantum estimo, idololatria est, qua relictis patriis legibus ad ritum gentium transeuntes edificauerunt excelsa, idola fabricauerunt, adorauerunt demonia. Quod ibidem uidetur innui cum additur: »Nam reliquerunt legem potentem reges Iuda.« Lex potens est colere Deum, adorare Deum, iuxta illud mandatum: »Dominum Deum tuum adorabis.« Cui legi si quis indefectiue mancipatur, etsi per deuia quedam errabundus uagatur,  ad eum tamen quem colit potest facile reuocari, quandiu hic fidei uinculo inuenitur ligari. Neque enim diuine gratie mediocre beneficium et humane 384 industrie aspernabile meritum est, unumquemque fidei signaculum retinere et quamuis peccet, non est enim homo qui non peccet, ad Deum tamen adorandum animum retorquere, ut ei soli genu flectatur, curuetur collum, obsequium Deo debitum deferatur, nec alius cum ipso uel pro ipso, deus infideliter adoretur. Unde cum fidelium anime Deo commendantur: hoc ei meritum eleganter pretenditur. Licet enim peccauerint, tamen te non negauerunt, sed signo fidei insigniti, te qui omnia, et eos inter omnia fecisti, fideliter adorauerunt. Si autem eiusmodi nexuras ruperit, ut Deo scilicet cultum  debitum Creatori, impudenter attribuat creature. Legem potentem reliquisse penitus comprobatur: eo longe factus a uenia quo uenie largitorem iam nec saltem extrinsecus ueneratur. Unde in secundo libro Machabeorum cum per Iasonis impii sacerdotis nefarium et inauditum scelus sacerdotes, et ceteri contribules sui ad ritum gentium se transferrent, et contempto, sicut ibi scriptum est, templo et sacrificiis neglectis per omnia gentibus fieri similes festinarent, adiecit sermo diuinus: »In leges diuinas impie agere, impune non cedit .« Quomodo autem eis importune non cesserit, paulo inferius ostendit cum dicit, quia »rex Antiochus profectus ex Aegypto, efferatis animis ciuitatem quidem armis cepit . Erant autem toto  triduo octoginta millia interfecti, quadraginta millia uincti. Ab hac lege predicti reges idololatrie, tam corde quam opere recedentes, ab omni omnino sanctitate defecerunt, cum nullo timore reuocati, pro Deo demonia coluerunt. Unde ibi subditur: »Defecerunt et contempserunt timorem Dei. Nam dederunt, inquit, regnum suum aliis, et gloriam suam aliene genti .« Qui enim ueraciter regnare potuissent, si diuino imperio humiliter subditi permansissent, iuxta quod scriptum est: »Per me reges regnant ;« regnum suum et gloriam aliis, id est demonibus tradiderunt, cum illis dominantibus et ob hoc gloriantibus sese eneruiter subdiderunt. Post hec uerba nichil inuenitur Ecclesiasticus attestari, unde horum regum penitentia  possit aliquatenus estimari.

Nec moueat quod in libro Regum de Salomone dicitur reliqua uerborum Salomonis, et omnia que fecit et sapientia eius, ecce uniuersa scripta sunt in libro dierum uerborum Salomonis: et in Paralipomenon reliqua, inquit, operum Salomonis priorum et nouissimorum, scripta sunt in uerbis Nathan prophete, et in uerbis Aliie Silonitis, in uisione quoque Addo uidentis contra Ieroboam filium Nabath. Isti quippe libri, nec apud nos, nec apud Hebreos usquam habentur, et ideo, nec nos nec ipsi ullatenus scire possunt que sunt ista reliqua, que ibi continentur. Nostra autem Scriptura non dicit quod in illis penitentia Salomonis inueniatur, unde  non uideo quomodo astruendum, uel saltem coniiciendum sit quod penitus ignoratur. Sufficiat igitur nos scire docente Scriptura canonica quod libri illi aliquando fuerunt, etsi modo non sunt, contendere autem scriptum esse in illis quod nullo documento possumus demonstrare, tantummodo uerba sunt. Sicut enim de Salomone in Paralipomenon dicitur, reliqua operum Salomonis scripta sunt in uerbis Nathan prophete, et in uerbis Aliie Silonitis, in uisione quoque Addo uidentis: sic nimirum paulo post et de Roboam filio eius dicitur: »Opera Roboam prima et nouissima, scripta sunt in libris Semeie prophete, et Addo uidentis.« Si ergo de Salomone contentiose quis dixerit quod penitentia eius in illis, quos non habemus, libris, forsitan scripta fuit, potest  similiter et de Roboam contentiose dici, quia penitentia eius in illis, quos non habemus, libris forsitan scripta fuit. Roboam autem nullus diuine Scripture peritus dubitat reprobatum fuisse a Deo; et de Salomone quidem super octauum Canticum graduum dicit Augustinus, quod superius me posuisse recolo, quia reprobatus est a Deo. Quas igitur Scripturas scire non possumus, siue eas non habendo, siue habitas non intelligendo, diuino tribuende sunt igni, iuxta quod mandatur in lege de carnibus agni. Et ille quidem Scripture, quas uel apud nos, uel apud Hebreos diximus non haberi, antiquitus irreparabiliter combuste sunt igni. Tempore etenim Sedecie, qui filiorum Iuda ultimus regum fuit, anno undecimo regni eius hostilis Chaldeorum exercitus  inuasit Iudeam, et Hierusalem obsessam et captam destruxit. Et inter cetera bibliothecam, que magno illic erat studio congregata, igne penitus concremauit. Postmodum uero, concedente Artaxerxe rege Persarum, Esdras scriba de captiuitate Babylonis ascendit; et reuersus Hierusalem de tanta multitudine librorum, quos penitus ignis consumpserat, paucos quibus nunc utimur mirabili fultus scientia, imo ineffabili repletus gratia, in statum pristinum restaurauit. Quod si uidetur incredibile, quomodo scilicet uir iste etsi clarus ingenio, et a puero diuinis eruditus litteris, tantum pelagus Scripturarum potuerit memoria claudere, et libros igni consumptos ad notitiam hominum corde memori reuocare, recolamus quia Deo, qui illos primitus uoluit scribi et per Esdram  uoluit eosdem rescribi, nichil est impossibile: imo uerum est quod de eo scriptum est, subest ei posse cum 385 uoluerit, et omnia quecunque uoluit, fecit. Cum itaque solum facere mirabilia, non est incredibile, cuius solius, sicut ad Manue dicit, nomen est mirabile, propterea et ipse Esdras, scriba uelox in lege Moysi legitur appellari, et Artaxerxes rex ei scribens: »Esdre, inquit, sacerdoti scribe legis Dei doctissimo salutem .« Et paulo post: »Missus es, inquit, ut uisites Iudeam et Hierusalem in lege Dei tui, que in manu tua est .«  Preterea idem Esdras nouos tunc temporis reperit apices litterarum, manentibus duntaxat sonis et numero pristinarum. Quos apices, quia promptiores et legibiliores pristinis fuerunt, Hebrei gratanter susceperunt, et eis usque in hodiernum utuntur, qui antea eisdem quibus et Samaritani tam sonis quam characteribus utebantur. Manet igitur, hodieque Iudeis et Samaritanis in sonis litterarum identitas. in figuris autem earumdem magna diuersitas. Quia uero que scripta sunt de Salomone reperi, duxi ad medium, congruum est, ut huic responsioni imponam silentium; prudentis lectoris derelinquens arbitrio, eorum que dicta sunt, que, quibus, ueraci preponat iudicio. Neque enim lectorem, si tamen prudens fuerit, ab his estimo dissentire, quibus  Augustinum, Paschasium, Gregorium, Bedam, Fulgentium, Isidorum, Anglosinum, Rabanum, uiderit consentire, cum isti diuinis Scripturis non inueniantur repugnare, imo eis per omnia concordare. Quis adeo parui, uel potius praui cordis fuerit, ut audeat dicere istos, uel saluti Salomonis inuidisse, et ob hoc abnegasse penitentiam eius uel Scripturas diuinas non intellexisse, et ob hoc in abnegando illius penitentiam, omnes pariter errauisse? Securum est igitur huiusmodi doctores et ductores sequendo uenerari, cum per eos in Scripturis cognoscere ueritatem sit commendabile, uel forte cum eis ignorare sit excusabile. Quod si mihi daretur optio, mallem in Scripturis cognoscere que ipsi cognouerunt, et nescire que ipsi nescierunt, quam nesciendo que  ab eis sunt cognita, et presumendo incognita, in eis, uel negare quod ipsi affirmauerunt, uel affirmare quod ipsi negauerunt. Cum igitur, fratres mei, in dubium quid uenerit, non sunt foliola imperitorum in medium proferenda, sed uenerabilium scripta Patrum, diligentius reuoluenda, ut eorum assertionibus detergatur nostra ignorantia, quorum doctrinis ut sole, luna, refulget Ecclesia. Recipiat que de Salomone intelligere et recolligere potui, uestra dilectio: his enim finem poni secutura poscit responsio.





DE INSTITUTIONE CLERICORUM TRACTATUS SEX.



I. DE DIGNITATE CLERICORUM.



PROLOGUS.


Si in premissis responsionibus Deo indigni adiutore: in hac, que sequitur, uideo illum multo amplius  necessarium mihi fore, ad quam aggrediendam non mediocriter sum concussus, et uelut a fronte, offusa eius grauedine repercussus. Huius namque  finem dum adhuc stans in ingressu, procul aspicio, ad illum me posse peruenire, tante difficultatis esse coniicio, ut satius existimem eum a longe salutare, et ad propria regredi, quam uela uentis committere, et ulterius progredi. Inter Scyllam enim et Charybdim eundum est, inter quas nauigare res est plena periculi, inde autem euadere, digna miraculi. Ceterum si phaselum meam ille uelit nauclerus regere, qui Petrum incipientem mergi data manu fecit emergere, qui apostolis periclitantibus, uentis imperauit et mari, et eorum fecit tumultus quiescere, ducar et perducar ad optatum cursu peragili, quamuis ligno portatus fragili. Quod enim mihi uires meas metienti uidetur impossibile, ei cuius in mari uie sunt, et semite eius in aquis multis, omnino  est perfacile. Huic autem me nauclero non mea, sed fratrum merita commendabunt, et me sibi in hoc opere seruientem uotis et precibus adiuuabunt. Illo ergo tenente gubernaculum, aggrediar tentare periculum.



CAPITULUM PRIMUM.

Queritis, fratres, cum in Ecclesia omnis ordo uiuentium magne sit sanctitatis, si teneat unusquisque prescripte regulam ueritatis, quis eorum tamen dignior, quis dignitate sit ueraciter principalis, utrum monachicus, an potius clericalis. Hoc autem ideo in dubium uenisse existimo, quia in 386 utrisque aliquantisper defecit uirtus humilitatis: et oculis fumo superbie caligantibus, uel non patet, uel non placet sinceritas ueritatis. Quia enim alter  eorum superbe contempsit quod erat, alter uero non minori superbia uideri appetiit quod non erat: utrobique declinauit statera equitatis, et ideo plerique iam nesciunt utriusque mensuram dignitatis. Huius autem metas discutere, inuidie plenum est et laboris, cum huiusmodi plerumque discussores arguantur odii uel amoris. Si enim clericos plus iusto depressero, in quorum numero gaudeo me esse, uidebor id odisse quod sum, et amare quod non sum. Quod uitium in humano genere longe lateque peruagatur, unde et apud litteras seculares quidam magnopere satiricus admiratur:

Qui fit, ait, ut nemo quam sibi sortem
Seu ratio dederit, seu fors obiecerit, illa
 Contentus uiuat, laudet diuersa sequentes? HORAT. sat. 1, lib. I.
uidebat uir sapiens plerosque sorte sua non contentos id quod erant non amare, imo inconstantie morbo laborantes quod non erant, amplius commendare. Si autem monachos, prout iustum est, non commendauero, incutiet mihi colaphum illud euangelicum , »Quod uultis ut faciant uobis homines, et uos facite illis, »et illud apostolicum : Superiores sibi inuicem arbitrantes, quamuis hoc dictum Apostoli uideatur debere intelligi non de manifesto ordine dignitatis, sed de occulte merito sanctitatis. Magno igitur moderamine est utendum, et nec in dexteram, nec in sinistram aliquatenus declinandum, ut, etsi non possum per  omnia satisfacere eorum, qui aliter sentiunt, uoluntati; non tamen iniurias inferam ueritati. Quia uero clericorum ordo esse mihi uidetur antiquior, ipse in hac responsione procedat anterior, ut uidelicet de eo primitus disseratur, quem primitus exstitisse nequaquam dubitatur. Huius itaque ordinis que fuerit a primordio dignitas, uel quod officium, diligenter debet inquiri: quod, quantum extimo, in libris Moysi poterit inueniri.



CAPITULUM II.

Legimus quippe in Exodo quia, cum in eremo populus Isrel moraretur, arcam sibi Deus de lignis Sethim precepit fabricari, eamque in tabernaculo de cortinis et pellibus, et tabulis composito mandauit collocari, ut sibi in eo habitanti, preces illic  et ostie offerrentur, ibique supplicantibus et dona deferentibus propitius haberetur. Ut autem huic diuine habitationi religione congrua seruiretur, elegit Aaron et filios eius, qui sacerdotio fungerentur, qui dona offerentium suscipientes, diuino ea conspectui presentarent, ipsumque Deum populo propitium fieri postularent. Quia uero, sicut Apostolus ait, »omnia in figura contingebant illis ,« scripta sunt autem propter nos, in quos fines seculorum deuenerunt; scire debent clerici, quid ea que prediximus, presignabant, et quomodo iam tunc eorum dignitatem, uel officium commendabant. Quod si omnia, que de arca et tabernaculo per Moysen dicta sunt, longum est ad presens replicari, eorumque rationes et sensus multiplices longe difficilius  explicari: pauca tamen breuiter et summatim libet perstringere, ut in his ostendatur clericorum dignitas imaginaliter eminere. Arca facta in eremo de lignis Sethim, que nimirum imputribilia sunt, corpus significat Christi, quod factum in hoc mundo de uirgine incorrupta, incorruptum permansit, non solum quia corruptionem putredinis in sepulcro non uidit, uerum quia illud, nec uermiculus corrosit libidinis, nec damnose corrupit caries uetustatis. Que duo carnis, id est uite carnalis incommoda quidam peccator deplorat, qui forte de lignis imputribilibus compactus non erat. »Inueteraui, inquit, inter omnes inimicos meos .« Et iterum: »Quoniam lumbi mei impleti sunt illusionibus .« Ut autem apertius ostenderet de qua putribili constaret materia, adiunxit: »Et non est sanitas in carne mea .« Conuenienter igitur arcam Moyses de lignis imputribilibus fecit, quia corpus Christi nulla peccati attaminatio putrefecit. Tabernaculum uero de cortinis, et pellibus, et tabulis compositum, presentis temporis Ecclesiam signat, que ex diuerso fidelium genere constat, qui cum diuersi sint meriti, officii, dignitatis, unam tamen Ecclesie statuunt fabricam compage caritatis. Que nimirum Ecclesia, dum de hac peregrinatione festinat ad gaudia diuine uisionis, quasi de eremo transit ad terram promissionis. Ne autem huius itineris labore defatiscat, habet non mediocre munimentum, dum in secretis suis, corporis Christi  salutare continet sacramentum; quod dum intra se uidetur conseruare, ipsa potius ab eo conseruatur, ut non tam arca per tabernaculum, quam per arcam tabernaculum muniatur. Aaron uero et filii eius, qui tabernaculo et presunt et seruiunt, ipsi sunt clerici, qui dum in Ecclesia clericatus dignitatem et officium sortiuntur eidem Ecclesie non solum ministrant, sed etiam principantur. Aaron quidem, eos quos nunc tenemus episcopos, filii uero eius, inferioris gradus designant presbyteros, qui corpus Christi sacro ore conficiunt, ceterisque fidelibus sumendum distribuunt. Et quia idem Aaron et filii eius omnia que in tabernaculo agenda erant, explere non poterant; adiuncti 387 sunt eis filii Leui, de quo et ipsi orti erant, ut sub ipsis, illi Domino ministrarent, ipsumque tabernaculum,  et quidquid ad cultum eius pertinet, diligenti sollicitudine obseruarent. Sic enim locutus est Dominus ad Moysen, dicens: »Applica tribum Leui, et fac stare in conspectu Aaron sacerdotis, ut ministrent ei, et excubent, et obseruent quidquid ad cultum pertinet multitudinis coram tabernaculo: dabisque dono leuitas, Aaron et filii eius .« Qui nimirum leuite tante et ipsi habiti sunt dignitatis, ut ceteris tribubus filiorum Isrel a Moyse per domos et familias numeratis: soli ipsi inter ceteros nequaquam computarentur, sed ex precepto Domini selecti a ceteris diuino ministerio manciparentur. Sicut scriptum est: »Tribum Leui noli numerare, neque ponas summam eorum cum filiis Isrel; sed constitues eos super  tabernaculum, et erunt in ministerio .« Hi autem leuite, qui sub Aaron et filiis eius in tabernaculo excubant, eos designant clericos qui sub episcopis et presbyteris Ecclesie ministrant, qui segregati a populo, et prelati populo, Deum et populum suo interuentu conciliant. Neque enim interuenire pro populo solummodo est presbyterorum, uerum etiam omnium clericorum. Sicut enim Aaron et filii eius qui de tribu Leui erant , ceterique leuite pro primogenitis filiorum Isrel assumpti a Domino, tabernaculi ministerio mancipantur, ut eorum officio, tam ipsorum quam populi peccata deleantur, sic nimirum et clerici, siue maioris, siue minoris ordinis habeantur, ad seruiendum Deo de medio populi segregantur, ut diuinis officiis  inherentes, non solum se ipsos, uerum et subiectum populum tueantur. Quia uero ad hanc tuitionem clericalis non sufficit prerogatiua dignitatis, nisi dignitati adiungatur cumulus sanctitatis: uoluit Deus eosdem clericos tam sanctis moribus informari, ut uite merito sibi, non seculo, ualeant conformari. Et uere non decet, ut qui dignitatis ecclesiastice fastigium obtinent, non etiam lumine sanctitatis coruscent, cum dignitas oneri potius quam honori habeatur, si non sanctitatis adminiculo fulciatur. Priuati quippe cuiuslibet opera, si peruersa fuerint, uel forte delitescunt, uel paucis innotescunt; qui uero preeminet dignitate, nullum inuenit latibulum operibus arguendis, quia ipsa dignitas prefert lucem  pudendis. Quod attestans uir prudens ille Betius: »Collata, inquit, improbis dignitas, non modo non efficit dignos, sed prodit potius et ostendit indignos.« Et quidam historiographus: »Qui in excelso, inquit, etatem agunt, eorum facta cuncti mortales nouerunt, ita in maxima fortuna, minima licentia est.« Cum autem prelatus uita et fama fuerit deturpatus, eis quibus debuerat prodesse, inuenitur obesse, quia cum uirus capitis ad membra deriuatur, totius corporis sanitas infirmatur. Cum enim uita clericorum forma sit laicorum, ut illi per ardua iustitie tanquam duces pregradiantur, isti uero tanquam greges sequantur: populi tamen mobilitas longe procliuior est ad deteriora sectandum, quam ad ea que ardua sunt, imitandum. Ne igitur et clericos dignitas  clericalis grauaret, dum eos immunes sanctitatis amplius diffamaret, et quibus debet exemplum prebere, uiuendi offendiculum potius generaret; bene Deus disposuit ut quibus gratuitam contulit dignitatem, dignitati congruam iniungeret sanctitatem, ut quanto populis digniores, tanto essent eisdem sanctiores. Neque enim decebat, ut qui erant longe impares dignitate, pares essent uiuendi qualitate, sed sic uiuant subditi, ut Deo placere mereantur, sic autem prelati, ut non tam loco quam merito prelati bene uiuentibus habeantur. Que nimirum sanctitas clericorum, sicut et dignitas multis est in lege enigmatibus et figuris presignata, multis testimoniis commendata, ut nulli de ea liceat dubitare, qui Scripturis aurem uoluerit inclinare. Tanta  enim de Aaron et filiis eius ceterisque leuitis, scripta per Moysen lectitantur, in quibus ea que ad clericos pertinent, sine dubio presignantur, ut iam facilius sit ea non amari, quam penitus ignorari. E quibus congruum uidetur ad medium nonnulla reuocare, et quomodo clericis conueniant, prout facultas dabitur, demonstrare; ut et minus eruditi, discant que nesciunt, et qui ea que nouerunt contemnentes diligunt obliuisci, uelint nolint, cogantur reminisci.



CAPITULUM III.

Aaron ergo primus a Deo sacerdos eligitur: non quod ante eum non fuerint sacerdotes, sed illi sua quasi spontanea uoluntate, non diuina facti sunt auctoritate. Unde paulo superius libet repetere, et de prioribus sacerdotibus aliquid dicere, ut quam  necessaria fuerit huius sacerdotis electio uideatur, cum in gentibus multi precesserint, quorum utilitas, uel non tanta, uel nulla penitus iudicatur. Reperitur in Genesi Melchisedech Dei Altissimi sacerdos exstitisse , qui Abrahe de cede hostium reuertenti, panem et uinum legitur protulisse. Cuius facti mysterium Paulus apostolus  non mediocriter ueneratur, recolens quia iuxta hunc ordinem, Christum factum sacerdotem Dauid propheta protestatur: »Tu es, inquit, sacerdos in eternum, secundum ordinem Melchisedech .« 388 uerum hic Melchisedech, quando, uel quomodo, uel quare sacerdos factus fuerit, Scriptura diuina non memorat, sed sic eum ducit ad medium, ut de  his omnino reticeat. Inter alienigenas quippe illius conuersatio fuit quibus, etsi iure regio cognoscitur imperasse, non tamen sacerdotis officio eisdem creditur ministrasse. Quod, quantum extimo, distinguere signanter Scriptura uidetur; ut non ciuitatis talem Melchisedech rex et sacerdos pariter asseratur, sed tantum rex Salem; sacerdos autem Dei altissimi separatim dicatur, ut ex hoc Scriptura uelle intelligi uideatur, quia ille in ciuitate regale quidem imperium obtinebat, soli autem Deo non etiam et populo sacerdotis ministerio seruiebat. Sic enim in Genesi scriptum est: »At uero Melchisedech rex Salem proferens panem et uinum  ;« et Apostolus: »Hic, inquit, Melchisedech rex Salem, sacerdos  Dei summi qui obuiauit Abrahe regresso de cede regum .« Nec est incredibile quod incredulis rex imperat fidelis, et iustus, cum hoc ipsum et huic contrarium accidisse frequenter legamus, et inpresentiarum fieri uideamus. Multoties enim reges increduli filiis Isrel uerum Deum colentibus imperarunt; et e conuerso reges uel principes isrelitici hostes suos iure belli subactos, etsi non Iudeos, tamen tributarios reddiderunt. Nostris etiam temporibus Christiani reges Iudeis incredulis circumquaque dispersis, multisque gentilibus, etsi non cultum Christiane religionis, iugum tamen imponunt dominationis: et e regione inter barbaras nationes multi Christiani, etsi a fide catholica non declinant, regum tamen dominationi ceruicem inclinant. Non  igitur mirum, si et Melchisedech, qui uero Deo seruiebat, gentibus incredulis imperabat, ut eius sacerdotium non tam necessarium quam uoluntarium ostendatur, cum per hoc non populo ministrare sed Deo placere uideatur. Habebat fortasse idem populus sacerdotes suos per quos apud eum cultus idololatrie seruabatur; ad quorum forsitan distinctionem Melchisedech Dei altissimi sacerdos appellatur, prius enim quam in populo Dei sacerdotes inueniantur fuisse, apud exteras nationes sacerdotes leguntur exstitisse: ut sacerdotium Iudeos potius a gentibus quam gentes a Iudeis uideri possint accepisse. Cum enim Pharao rex Aegypti Ioseph eductum de carcere constituisset , prepositum uniuerse terre Aegypti, et mutato eius nomine lingua Aegyptiaca  uocasset eum saluatorem mundi, dedit, inquit Scriptura, illi uxorem Ascenech, filiam Putiphares sacerdotis Heliopoleos. Et infra in eodem libro: »Emit, inquit, Ioseph omnem terram Aegypti, uendentibus singulis possessiones suas pre magnitudine famis preter terram sacerdotum, que a rege tradita fuerat eis, quibus et statuta cibaria ex horreis publicis prebebantur, et ideo non sunt compulsi uendere possessiones suas .« Et in Exodo: »Moyses, inquit, pascebat oues Iethro soceri sui sacerdotis Madian .« uidetis apud Aegyptios, et Madianitas, sacerdotes haberi, per quos eorum sacra imo sacrilegia certum est celebrari, cum nondum in populo Dei sacerdos inueniatur, qui  eo tempore quo Moyses interfecto Aegyptio fugit in Madian, inter Aegyptios morabatur. Iam quippe longe lateque nationes gentium disperse erant que uarios deos uaria superstitione colebant, eisque templa, simulacra, sacrificia peruersa deuotione instituebant, Deumque uerum creatorem suum fere omnes penitus nesciebant.



CAPITULUM Iu.

Aegyptii uero inter quos filii Isrel uersabantur tunc temporis precipuo Serapim uenerabantur. Qui cum rex fuerit Argiuorum, nauigio transuectus est in Aegyptum, ibique mortuus honorem adeptus est diuinum. Hic nimirum, dum adhuc uiueret uocatus est Apis; cum autem mortuus coleretur, uocatus est Serapis, quasi sepultus Apis. Dignum quippe  uisum est eis ut cum illi diuini honoris exhibitione deseruirent; amplificatione quoque nominis eumdem honorarent. Non intelligentes miseri quia hoc decus tam suum quam illius est dedecus, cum huiusmodi additamentum mortui hominis indicet monumentum. In huius autem honorem Serapis taurum niueum quibusdam maculis distinctum studiose, et delicate nutriebant: eidemque tauro, miro errore decepti diuinos honores exhibebant. Quo mortuo, uel, sicut quidam aiunt, predicti Serapi immolato, alium eiusdem coloris ad nutriendum querebant; et quia quesitum haud difficile inueniebant, diuina hoc fieri procuratione credebant. Hic uero taurus ab eo qui dicebatur Serapis, curtato per apheresim nomine, uocabatur Apis, forte quia, etsi honore diuino  uenerandus, Deo tamen Serapi non erat cequandus, uel forte ideo appellatus est Apis, ne si diceretur Serapis, error temerarius uideretur, cum iste non mortuus, sicut ille, sed uiuens coleretur. Hoc errore misero Aegyptus misera tenebatur, cum apud eam plebs isrelitica luti et lateris operibus premebatur, qui nimirum error eisdem filiis Isrel in ruinam et scandalum fuit, quia multi eorum relicto cultu unius ueri Dei ad colenda Aegyptiorum figmenta sunt conuersi. uidentes enim templa studiose edificari, simulacra deuote adorari, sacerdotes ordinari, sacrificia celebrari, et hec agendo Aegyptios prosperari; uidentes, 389 inquam, hec leuitate populari mouebantur et ad agendum similia incitabantur; et quia Deum uerum uisibiliter non uidebant, diis Aegyptiis quos  poterant uidere, seruiebant. Ad quorum cultum, eos uel timor Pharaonis impellebat uel illecebra Aegyptiace prosperitatis inducebat, uel forte erroris et ignorantie caligo seducebat. Colebant igitur Apim, taurum scilicet illum, cui et Aegyptii ceruicem flectebant, et cultum debitum Creatori, ordine peruerso, creature exhibebant. Hinc est, ut extimo, quod cum in eremo deos sibi fieri postularent, dicentes ad Aaron: »Fac nobis deos qui nos precedant. Huic enim Moysi qui eduxit nos de terra Aegypti, nescimus quid acciderit ,« idem Aaron recolens quia in Aegypto adorauerunt Apim, proiectis in ignem inauribus eorum uitulum fudit; extimans, quia aliud idolum, uel non reciperent, uel  potius tam gratum non haberent. Unde illi nouum conflatile intuentes, et in eo quasi Deum pristinum recognoscentes, pre gaudio exclamauerunt. »Hi sunt dii tui Isrel: qui eduxerunt te de terra Aegypti .« Quod autem diis alienis seruierint in Aegypto, satis aperte diuina testatur Scriptura, que postmodum eos ab illorum studet reuocare cultura. »Auferte, inquit, Deos, quibus seruierunt patres uestri in Mesopotamia, et in Aegypto, et seruite Domino .«



CAPITULUM u

Cum itaque errore idololatrie apud Aegyptios filii Isrel seducerentur, et sicut predictum est, luti et lateris operibus grauiter premerentur , rege Pharaone moriente, et in morte eius diuina  illos gratia uisitante clamauerunt ad Dominum ab operibus quidam, etsi non omnes, uel corde compuncto forsitan omnes. Quorum clamore commotus est Deus, et illorum miseratus errorem, et recordatus federis quod pepigerat cum Abraham, Isaac et Iacob, non sustinuit ut eorum filii penitus interirent, sed misso ad eos de terra Madian, Moyse, benigne monuit ut redirent. Et quia Aegyptus tenebre sunt, Isrel uero uidens Deum, nulla autem conuentio luci est ad tenebras, etsi enim lux lucet in tenebris, tenebre tamen eam non comprehendunt ; uoluit eos Dominus educere de Aegypto, id est de tenebris idololatrie et in deserto penitentie collocare, ut ibi meritum sibi acquirerent sanctitatis, et sancte uiuendo recuperarent, imo augerent Isrelitice  fastigium dignitatis. Quia uero nulla illis religio commendabilis uidebatur, que in offerendis sacrificiis non occupabatur, et ea tantum putabatur fructuosa deuotio, quam carnalium munerum commendabat oblatio, lactans illos tanquam paruulos, Deus nequaquam ab eis sacrificandi consuetudinem amputauit, sed eam potius ordinauit, ut quod non nolebant non facere, non diis, sed Deo uero diligerent exhibere. Hoc est unde Pharao uehementer irascitur, implacabiliter stomachatur. Cum enim ingressi ad eum Moyses et Aaron dicerent: »Hec dicit Dominus Deus Isrel: Dimitte populum meum, ut sacrificet mihi in deserto ; in hoc ille uerbo non mediocriter indignatus: »Quis est, inquit, Dominus  ut audiam uocem eius? Nescio Dominum; et Isrel non dimittam. Et illi: Deus Hebreorum uocauit nos ut eamus uiam trium dierum in solitudine, et sacrificemus Domino Deo nostro. Et ille: Quare Moyses et Aaron sollicitatis populum ab operibus suis? Ite ad onera uestra .« Et infra: »uacant, inquit, et idcirco uociferantur dicentes: Eamus et sacrificemus Deo nostro .« Et paulo post: »uacatis, inquit, otio, et idcirco dicitis: Eamus et sacrificemus Domino. Ite ergo et operamini .« Nihil tam graue, nichil tam molestum Pharaoni uidebatur, quam si populus Isrel exiret de Aegypto, ut uero Deo sacrificaret. Preuidebat quidem spiritualis Pharao, id est diabolus, uel suspicabatur, quia sibi magnum detrimentum inferretur, si filiis Isrel diuinitus  sacerdotium conferretur, per cuius ministerium ipsi Deo ab eodem populo sacrificium offerretur. Quocirca quantis poterat uiribus materialis Pharao nitebatur, ut uel huiusmodi consilium penitus annullaret, uel saltem aliquatenus immutaret. uidens autem illud non posse penitus annullari, seque tribus plagis percussum quarta superaddita solito amplius pregrauari, duritiam suam compulsus est aliquantulum mitigare, imo mitigatam simulare, et ait: »Ite, sacrificate Domino in terra hac .« Ac si diceret: Scio quidem quia Deo uestro sacrificare uultis in deserto, sed ite, sacrificate ei in Aegypto; ut inter me et uos quoddam medium disponatur, per quod concordia utcunque teneatur, dum et ego partim consentio uestre petitioni, et uos  obtemperantes estis ex parte aliqua mee iussioni. Ad quem Moyses: »Non potest, inquit, ita fieri; uiam trium dierum pergemus in solitudinem, et sacrificabimus Deo nostro sicut precepit nobis .« uidebat profecto uir sanctus uel Spiritus, qui in eo loquebatur, quia nulla populo Dei cum Pharaone habenda est concordia, nec potest Deo sacrificium complacere, si is qui sacrificat non ad lucem egredi sanctitatis, sed in tenebris peccatorum disponit remanere. Denique in exitu Isrel de Aegypto  agnum mysticum idem populus iussus immolare; sed hec immolatio non ad remanendum, sed ad egrediendum inuenta est profuisse.



CAPITULUM uI.

Egressi sunt igitur, uellet nollet Pharao, de Aegypto,  et in deserto, duce 390 Moyse collocati: ibique rudibus institutis tanquam lacte tenero educati. uidens enim Deus quia ad peccandum erant procliues, et ab Aegyptia consuetudine, uel non, uel difficile poterant auelli , noluit eis omnem subito interdicere uetustatem, ne huic tenacius inherentes, omnem penitus repellerent nouitatem. Infirmus enim animus tunc se utcunque duci ad meliora dimittit, cum eum ductor suus in aliquantula sua delectatione remanere permittit: et tunc patientius sustinet ferrum medici ferientis, cum pariter sentit lene fomentum eiusdem blandientis. Eapropter sic illis Deus nouam religionis  formulam intimauit, ut tamen uetera penitus non auferret: sic illis uetera dereliquit, ut eadem quodammodo innouaret. Nam et illis carnalia sacrificia concessit, quod erat uetustatis, et ut sibi eadem immolarentur instituit; quod erat nouitatis. Denique sic illorum condescendens infirmitati nostre longe postfuturorum consuluit utilitati; dum quod illis realiter concessit agendum, nobis spiritaliter dedit intelligendum, ut et illos animales illiceret figura carnalis, et nobis prodesset intelligentia spiritalis. Ex eo enim quod illis mandauit, occultum nobis texuit sacramentum, ut eo magis que apud nos impleta sunt, diligeremus, quo ea longe ante prefigurata sciremus. Nam dum illis agere que carnalia sunt, indixit, quo spiritualiter in nobis implenda  erant, predixit, et illius temporis realis historia, nostra facta est prophetia. Longiusculam digressionem uideor texuisse, dum ostendo, non gentes a Iudeis, sed Iudeos a gentibus, imo uerius a Deo sacerdotium accepisse. Ad id quod ceperam, tandem est reuertendum, et quomodo uetera nouis conueniant, sicut promiseram, ostendendum. Promisi quippe, ut recolo, me dicturum aliqua ex multis, que de Aaron et filiis eius, ceterisque leuitis per Moysen scripta sunt; quomodo et possint et debeant clericis coaptari, et quomodo istorum et dignitas, et sanctitas in illis inueniatur figurari.



CAPITULUM uII.

Cum igitur filiis Isrel in eremo constitutis, uiuendi Deus precepta dedisset, et ne deos gentium  ulterius colerent, summopere prohibuisset, dicens: »Non habebis deos alienos coram me ;« et iterum: »Non facietis mecum deos argenteos, nec deos aureos facietis mihi ;« arcam et tabernaculum, ut superius dictum est, precepit fabricari, ibique sibi hostias immolari. Ut autem hostiarum oblatio commendabilis haberetur, et populi ceruix indomita maiorum reuerentia premeretur, uoluit Deus in eodem populo sacerdotes haberi, per quorum ministerium huiusmodi cultum sibi uoluit exhiberi. Noluit enim, ut unusquisque offerentium sibi sacerdos existeret, et ad placandum Deum se posse sufficere preasumptiuo tumore confideret, ne tanti prerogatiua officii, eo amplius uilesceret, quo sibi eam passim et libere quisque indignus  assumeret. Inter ceteras itaque tribus filiorum Isrel, tribum Leui certi causa mysterii selegit, et in ea pre ceteris, Aaron et filios eius sacerdotes elegit, ut scilicet Aaron summum sacerdotii haberet principatum, filii uero eius secundarium quodammodo prioratum. Ut autem sicut dignitate et officio, sic etiam et habitu discreti a ceteris haberentur, uoluit ut ministrantes in tabernaculo, nouo uestium genere uestirentur, ut earum admonitione et deuotiores in ministerio redderentur, et apud ceteros reuerentie maioris haberentur. Fecit itaque Aaron fratri suo Moyses ex precepto Domini uestimenta quedam, que solus ipse haberet ut propria, quedam uero, que cum filiis haberet communia, ut ex ipso  habitu innueretur, in quo summus pontifex omnes reliquos preueniret, in quo uero ceteris sacerdotibus conueniret. Sic electi, sic induti, Aaron et filii eius sacerdotio funguntur, ministrant arce et tabernaculo, Deo et populo, Deo quidem, ut ei placere mereantur, populo autem, ut ad bene uiuendum et complacendum erudiant et hortentur. In quo satis patenter ostenditur, quoniam clerici qui ad fungendum sacerdotio promouentur, non ingeri, sed eligi, non nudari, sed indui debent, ne si non electi, non induti funguntur sacerdotio, non iuuari, sed grauari tali mereantur officio.


Prologus de electione clericorum.

Libet itaque in hac electione clericorum paulo diutius immorari, et quomodo in Scripturis, tam  nouis quam ueteribus commendetur electio, diligentius intueri, ut si Deo iuuante, nobis eius cognitio declaratur, eodem gratiam infundente amplius cognita diligatur. Facilius enim quis quid amat, cum id aliquantulum nouit, nescio autem utrum possit diligere quod non nouit. Denique teste Apostolo, ad diligendum Dominum ob hoc quorumdam duritia non accessit, quia in eis eiusdem cognitio non precessit. »Si enim, inquit, cognouissent, nunquam Dominum glorie crucifixissent .« Ac si 391 diceret: Ideo eum non dilexerunt, quia non cognouerunt.



CAPITULUM uIII.

Eligitur quidem a Deo, non solum Aaron, de quo satis audistis, uerum etiam Eleazar filius eius, ut  post eum summa cura tabernaculo seruiat, et non tam carnali successione, quam diuina electione summus sacerdos existat. Sic enim ad Moysen loquitur Deus: »Tolle Aaron et filium eius cum eo, et duces eos in montem Or. Cumque nudaueris patrem ueste sua, indues ea Eleazarum filium eius; et Aaron colligetur et morietur ibi .« Quod autem huiusmodi ueste, nonnisi summus sacerdos induatur, in Exodo aperte declaratur: »uestem, inquit, sanctam, qua utetur Aaron, habebunt filii eius post eum, ut ungantur in ea, et consecrentur manus eorum. Septem diebus utetur illa qui pontifex pro eo fuerit constitutus de filiis eius, et qui ingredietur tabernaculum testimonii, ut ministret in sanctuario .« Quis autem ille sit filius, qui hac ueste debeat indui,  et pro patre summus sacerdos constitui, in Leuitico determinari uidetur, cum de oblatione pontificis sermo diuinus loqueretur: »Hec est, inquit, oblatio Aaron, et filiorum eorum, quam offere debent Domino in die unctionis sue. Decimam partem ephi offerre simile in sacrificio sempiterno .« Offeret autem eam calidam in odorem suauissimum Domino sacerdos, qui patri iure successerit. Ubi notandum, quia non ait simpliciter: »Sacerdos qui patri successerit,« sed uigilanter ait: »Qui patri iure successerit,« ut hec nimirum intelligatur iusta successio, quam non sola carnis posteritas, sed diuina sancit electio. Denique idem Aaron duos alios filios priores natu, Nadab scilicet, et Abiu, legitur habuisse, quos nec paterna successione, nec diuina  electione dignos cognoscitur exstitisse. Nesciebat igitur Moyses quis post Aaron fratrem suum ad summum sacerdotium deberet promoueri, et ideo necesse habebat diuinitus edoceri: presertim cum idem Aaron et alium haberet filium, Ithamar nomine, qui, etsi uite commendabilis inuenitur, non tamen ad summi gradum sacerdotii accersitur. Ipse etiam Moyses, cum se moriturum diuina reuelatione cognosceret, et filios sibi carnaliter succedentes relinqueret, nulli tamen eorum regendi curam populi uel honorem dimisit, sed Iosue filio Nun diuinitus electo principatum commisit. Sic enim ait Moyses: »Prouideat Dominus Deus spirituum omnis carnis hominem, qui sit super multitudinem hanc, ne sit  populus Domini sicut oues absque pastore. Dixitque Dominus ad eum: Tolle Iosue filium Nun, et pone manum tuam super eum, ut audiat eum omnis Synagoga filiorum Isrel .« Nequaquam, ut arbitror, filiis suis Moyses principatum inuidit, sed uir sanctus Deo sic inspirante preuidit: quod ad honores ecclesiasticos non erat ambienda prouectio, sed exspectanda et commendanda diuine uoluntatis electio. Quam electionem Iethro quoque sacerdos Madian commendauit, cum eidem Moysi genero suo salubre consilium intimauit. Cum enim Moyses in regimine populi intolerabiliter laboraret, et de mane usque ad uesperum solus causas eorum et iurgia sustineret, uidens hoc Iethro socer suus, satis incongruum iudicauit, et ut sibi coadiutores  eligeret, sapienter admonuit, dicens: »Prouide de omni plebe uiros potentes et timentes Deum, in quibus sit ueritas, et qui oderunt auaritiam, et constitue ex eis tribunos et centuriones, et quinquagenarios, et decanos, qui iudicent populum omni tempore. Quidquid autem maius fuerit, referant ad te, et ipsi minora tantum iudicent; leuiusque tibi sit partito in alios onere. Si hec feceris, imperium Domini implebis. Quibus auditis, Moyses fecit omnia que ille suggesserat, et electis uiris strenuis de cuncto Isrel constituit eos principes populi, tribunos et centuriones, et quinquagenarios et decanos .« uidetis hos principes ad gradum digniorem non impetu proprie uoluntatis prouectos, sed ordine diuine dispositionis electos; ipsamque dignitatem  non illorum lenocinari affectui, sed fidelium seruire profectui. Cum enim qui electi sunt, timere Deum et amare ueritatem, et auaritiam predicentur odisse, constat nimirum dignitatis eos fastigium non ambisse.



CAPITULUM IX.

Nec solum in regimine populi, uerum etiam in discrimine populi, ualere plurimum uidetur electio, sicut diuinarum quoque Scripturarum signanter innuit lectio. »Cum enim contra populum Isrel, in Raphidim Amalech pugnare, et quomodo contra repugnantem bellum esset ineundum Moyses ordinaret, dixit ad Iosue: Elige uiros, et egressus, pugna contra Amalech. Fecit, inquit, Iosue, ut locutus  erat Moyses: fugauitque Amalech et populum eius in ore gladii .« Ecce de filiis Isrel nulli ad preliandum contra Amalech accinguntur, nisi qui a Iosue, id est Iesu eliguntur, ne, si non electi bellum presumant inire, ruinam potius, quam uictoriam cogantur inuenire. Postmodum uero, cum in Sethim, in campestribus Moab populus Isrel moraretur, et non bello, sed dolo Madianitarum per idolum Phegor deuictus 392 ignominia premeretur, uoluit Deus huiusmodi iniurias ultum iri ut et hostis de sua non diutius gauderet fallacia, et suam Isrel ignominiam noua purgaret uictoria. »Locutus est itaque Dominus ad Moysen dicens: Ulciscere filios Isrel de Madianitis, et sic colligeris ad populum tuum. Statimque Moyses: Armate, inquit, ex uobis  uiros ad pugnam, qui possint ultionem Domini expetere de Madianitis. Mille uiri de singulis tribubus eligantur ex Isrel qui mittantur ad bellum. Dederuntque millenos de cunctis tribubus. Cumque pugnassent contra Madianitas, et uicissent, omnes mares occiderunt .« Tale quid et in libro Iudicum inuenitur, cum contra Gabaa Beniamin a Dan usque Bersabee, eadem mente unoque consilio conuenitur, quia enim homines illius ciuitatis longe transgressi legitime terminos castitatis, uxorem cuiusdam leuite incredibili furore libidinis uexantes, ignominiosam illi mortem intulerant; conuenerunt omnes filii Isrel ante Dominum in Maspha, decernentes ut contra Gabaa Beniamin pugnaretur, ne tam grande piaculum inultum haberetur. Dicant  ergo: »Decem uiri eligantur e centum ex omnibus tribubus Isrel, et centum e mille, et mille de decem millibus ut comportent exercitui cibaria, et possimus, pugnantes contra Gabaa Beniamin, reddere ei pro scelere quod meretur .« uidetis electionem plurimum commendari, cum contra inimicos pugnatur, ne quis alios ulcisci presumat, si non electionis adminiculo fulciatur. Qui enim uel alios uindicare, uel aliis non electus presumpserit imperare, tam sibi quam ceteris ruinam inuenitur inferre, quia finem optabilem presumptiua non inuenit fortitudo, nisi forte ad eam digna correxerit penitudo.



CAPITULUM X.

Huius presumptionis nescius, tam ad preliandum  quam ad imperandum Dauid eligitur; et in utroque, non suam sed Domini uoluntatem secutus inuenitur. Dicit quippe ad eum prudens illa mulier Abigail: »Faciens faciet Dominus tibi domino meo domum fidelem, quia prelia Domini, domine mi, tu preliaris .« Quis, queso uos, prelia Domini preliatur, nisi qui in prelio non suam sed Domini gloriam aucupatur: et dolet cum inimicos occidisse uiderit, quamuis sibi uictoriam gaudeat accidisse? Inde est quod idem Dauid in morte Saul non mediocriter contristatur, et aduersus montes Gelbe, in quibus ille ceciderat, stomachatur . De regno autem suo, ait ad Michol: »uiuit Dominus, quia ludam ante Dominum, qui elegit me, et precepit  mihi, ut essem dux super populum Domini Isrel .« Et in Paralipomenon hec eadem electio multoties replicatur, ut eam replicando commendare plurimum uideatur. »Elegit, inquit, Dominus Deus Isrel me, ut essem rex Isrel, et iterum, placuit ei ut me eligeret regem super cunctum Isrel .« Quando uel quomodo ipsum Dauid Deus elegerit, superfluum uidetur ad presens recensere, quia uestram prudentiam huius rei ordinem estimo non latere. Nostis quippe quod Isai Bethlemites ductis ad medium filiis suis a maiore deorsum uersus per ordinem, per singulos audit a Samuele: »Neque hunc elegit Dominus. ueniente autem paruulo Dauid de pascuis, ait Dominus Samueli: Surge et unge eum, ipse est enim .« Adhuc de ueteri Testamento multa huiusmodi possent his que dicta sunt iungi, sed ne inferat protensa multitudo fastidium, ad nostri litteras temporis tandem est diuertendum. In illis enim inuenitur etiam electio commendari, ad quod considerandum congruum est populum immorari.



CAPITULUM XI.

Dominus noster iehsu Christus cum nobiscum in terris conuersaretur, Ecclesiam suam uerbis et operibus informauit; et eos qui ei et preessent et prodessent diligentius ordinauit. Duodecim itaque, sicut nostis, elegit discipulos, quos et apostolos nominauit, quos per uniuersum misit orbem, ut uice sua predicarent et baptizarent, soluerent et ligarent, languores curarent, demonibus imperarent: ipsique  Ecclesie paterna sollicitudine prouiderent, et seipsos uiuendi formam aliis exhiberent. Denique tantam illis contulit gratiam, ut non solum que ipse faciebat, sed et maiora horum facerent, sicut ipse idem in Euangelio  protestatur et in diuina Scriptura comprobatur. Nulli quippe cunctis retro diebus, siue patriarche, siue prophete, siue quilibet sancti, qui diuersis locis et temporibus Domino seruierunt, tanta uel uiuendi, uel miracula faciendi, gratia refulserunt, quanta ipsi apostoli, qui Deum in carne et uidere et diligere meruerunt. Ad hunc autem apostolicum gradum nullus, nisi electus, accessit: nullus se tumida presumptione ingessit. uoluit enim Christus in illo primo et precipuo apostolorum  ordine demonstrare, quia excellentia ecclesiastice dignitatis non est aucupium proprie uoluntatis, sed honor et ministerium sanctitatis. Ideo elegit eos quibus tale ministerium iniunxit, sicut eisdem ipse ait: »Ego elegi uos .« Denique cum per lapsum Iude Iscariotis eorumdem apostolorum esset numerus imminutus, ne 393 quid sacramenti deesset numero, qui ab ipso Christo fuerat institutus, uoluerunt apostoli alium substitui, qui locum Iude Iscariotis obtineret, et tam sacrum mysterium, quam sacri mysterii numerum diligentius adimpleret. Statuerunt igitur, sicut scriptum est, duos: Ioseph qui uocabatur Barsabas, et Matthiam. Et orantes dixerunt: »Tu Domine, qui corda nosti omnium, ostende quem elegeris ex duobus  unum, locum accipere ministerii huius. Et dederunt sortes eis, et cecidit sors super Matthiam, et annumeratus est cum undecim apostolis .« uidetis quia in locum Iude, non nisi electus succedit; nec ad apostolicam dignitatem quisquam, nisi uocatus, accedit. Matthias quippe sorte eligitur, cum per apostolos apostolus ordinatur. Et qui tempore illo Ecclesie pastores ordinabantur, sorte quidem, ut quidam uolunt, eligebantur, unde et clerici nominantur. Clericus enim interpretatur sorte electus. Cleros Grece, sors Latine, inde clericus, sorte electus. Ab apostolis igitur nomen exortum est clericorum, qui nimirum, et clerici, et principes sunt clericorum. Ipsi quippe electi alios et iam elegerunt, et eligendo, debere eos eligi docuerunt. Nec solum  presbyteros, uel episcopos, qui in ordine clericali propter sacerdotium, gradum obtinent digniorem, uerum et diaconos elegerunt, quos esse inferiores presbyteris uoluerunt. Cum enim in Ecclesia primitiua uiderent apostoli fidelium numerum crescere, et omnium ministerio non possent sufficere, placuit eis septem boni testimonii uiros ad ministrandum fidelibus constituere, ut ipsi uerbo Dei, et orationi liberius possent insistere. »Et elegerunt, inquit, Stephanum, uirum plenum fide et Spiritu sancto, et Philippum, et Procorum, et Nicanorem, et Timotheum, et Permenam, et Nicolaum aduenam Antiochenum: et orantes imposuerunt eis manus .«



CAPITULUM XII.

 Saulus quoque Tharsensis, ut apostolus fieret, est electus, sicut de eo Dominus Ananie dicit in uisu: »uade quoniam uas electionis mihi est iste .« Deinde cum idem Saulus esset Antiochie cum prophetis et doctoribus in quibus erat Barnabas et Simon, qui uocabatur Niger, et Lucius Cyrenensis, et Manahen: »Ministrantibus illis Domino et ieiunantibus dixit Spiritus sanctus: Separate mihi Barnabam et Saulum in opus ad quod assumpsi eos. Tunc ieiunantes, inquit, et orantes, imponentesque eis manus, dimiserunt illos .« Et ipsi quidem missi a Spiritu sancto, abierunt. Ecce Saulus et Barnabas de inter ceteros electi uerbum Dei mittuntur predicare; formam congruam relinquentes cui se debeant posteri conformare. Neque  enim debet quisquam officium aggredi predicandi, nisi eum diuina commendet electio; ne, si eum Spiritus sanctus non miserit, sed suus procaciter impulerit, grauet eum nociua presumptio. Inde et Ephesi episcopos, id est presbyteros idem Paulus eleganter commendare uidetur, cum eos ad regendam Ecclesiam diligenter hortatur. »Attendite, inquit, uobis et uniuerso gregi, in quo uos Spiritus sanctus posuit episcopos regere Ecclesiam Dei ,« ac si diceret: Attendite uestre et uniuersorum fidelium saluti, in quorum regimine non uos ipsos ambitione proterua posuistis, sed ei qui uos posuit, sancto Spiritui obedistis. Sic debere fieri alias etiam protestatur, cum scribens ad Hebreos  de pontificibus loqueretur: »Omnis, inquit, pontifex ex hominibus assumptus, ab hominibus constituitur ; assumptus, inquit, constituitur, ac si diceret: Non sibi pontificatum assumit, sed ad eum assumitur; non se constituit, sed constituitur. Quod aperte declarat, cum subiungit: Nec quisquam sumit sibi honorem; sed qui uocatur a Deo tanquam Aaron ,« hoc est dicere: Sic debet pontifex constitui, ut honorem non sumat, non presumat, sed sumatur: non diligat, non eligat, sed eligatur. Quod legis auctoritate confirmat, paulo infra subinferens: »Lex homines constituit sacerdotes .« Et cum Titum instrueret de institutione presbyterii, sic ait: »Huius rei gratia reliqui te Crete, ut ea que desunt, corrigas: et constituas per ciuitates  presbyteros. Tu, inquit, constituas presbyteros, non ipsi seipsos .« Denique illos in Euangelio Dominus inuenitur arguere qui in cenis primos accubitus festinant eligere, cum inuitato ad nuptias eo usque sedendum sit inferius, donec audiat sibi dici: »Ascende superius .« His et multis aliis testimoniis Scripturarum, tam ueterum quam nouarum, satis ostenditur quod ad honores ecclesiasticos non nisi electus debet ascendere, ne, cum uenerit pater familias discumbentes inuisere, eum quem ipse non promouit, cogat descendere. Unde summopere clericis est cauendum, ne huius presumptionis arguantur, ne eligant antequam eligantur; ne, si non electi uelint eligere, habeant nomen, et non ex re. Clericus enim, electus dicitur.  Huic autem interpretationi etiam illa congruit interpretatio leuitarum, quia, sicut clericus electus, ita et leuita dicitur assumptus. Assumpsit enim Dominus leuitas pro primogenitis filiorum Isrel, ut ministrarent ei in sanctuario suo . Eligi ergo et assumi debent qui ad huius dignitatem officii promouentur, alioquin illa beatitudine non fruentur, de qua propheta: 394 Beatus, inquit, quem elegisti et assumpsisti , hoc est dicere: Beatus clericus et leuita, et pulchre proposuit clericum, et leuitam subiunxit, quia clericus, etsi non tempore, tamen prior est dignitate; cum leuita clerici typus sit et figura, clericus autem ueritas usque in finem seculi permansura. Neque enim deficient dignitas et officium clericorum, donec finis  ueniens seculi transuexerit nos ad eterna secula seculorum.



CAPITULUM XIII.

Cum autem, ut dictum est, ad honores ecclesiasticos non nisi electus debeat promoueri, nostris tamen temporibus multo aliter uidemus fieri, quia creuit et excreuit numerus plurimorum, qui non tam re gloriantur quam nomine clericorum. Quia ergo multi auaritie facibus inardescunt, et uel ditari, uel honorari plus iusto concupiscunt, cum non possint ad libitum prosperari, impudenter se ingerunt, et appetunt ordinari, ut quod eis ex suo patrimonio non confertur, ordinum mercimonio conferatur. Eapropter cum celebrandorum ordinum  dies preoptata declaratur instare, tam multos ad ordines uidemus festinare, ut audisse credendi sunt edictum illud peticum: »Occupet scabies extremum.« uidentes enim ordinandi eos qui ordinati sunt efflorere, et non tam probitatis, uel scientie, uel generis, quam ordinum beneficio ad honores et diuitias peruenisse, turpe est eis, si in loco infimo relinquantur, et non etiam ipsi qualicunque modo diuites habeantur. Nullam igitur sanctitatem habentes, sanctitatis assumunt officium: non ut Deo per hoc intendant deseruire, sed ad sua desideria efficacius peruenire. Et quia Deus illis causa non exstitit ordinandi, cum eis non sit cura Deo, sed seculo ministrandi: ipsum officium quod iustis est refectio spiritalisque sagina, illis efficitur laqueus, et ruina.  Cum enim huiusmodi presbyteri populum spiritaliter pascere iubeantur, se potius temporaliter pascere comprobantur; et cum altari orantes pro populo astare uideantur, non tam diuina celitus beneficia prestolantur, quam ipsius populi oblationes terrenas aucupantur. Quorum auaritiam per prophetam Malachiam Dominus arguit dicens: »Quis est in uobis qui claudat ostia, et incendat altare meum gratuito? .« uult Deus Ecclesie sue, uel altaris ministerium agi gratis, id est non impulsu auaritie, sed zelo caritatis, quia non est ei acceptabile quod offertur, si de bone intentionis promptuario non profertur. Quocirca subiungit: »Non est mihi uoluntas in uobis, dicit Dominus exercituum, et munus non suscipiam de manu uestra .«  Quia Deus in eis nichil inuenit sibi gratum, munus quoque non approbat quod exterius est oblatum: et qui cordis omnium intimus est inspector, ipsius magis sine munere, quam sine ipso muneris est susceptor. Cum igitur non super cor suum, sed super munus suum, gloriam Dei ponunt, cum ad glorificandum eum cordis munditiam non preponunt, non solum non obtinent quod se promereri pro muneribus arbitrantur, sed pro cordis malitia, prout iustum est, reprobantur. Et cum Deo sola eorum exterior oblatio benedicit, Deus iustus redditor, eorum benedictionibus maledicit. Quod euidenter insinuat, cum paulo infra dicit: »O sacerdotes, si nolueritis ponere super cor, ut detis gloriam nomini meo, ait Dominus exercituum, mittam in uos  egestatem, et maledicam benedictionibus uestris, et maledicam illis, quoniam non posuistis super cor. Quia, inquit, super cor nequaquam posuistis, quia in quo glorificer, intelligere noluistis, mittam in uos bonorum operum egestatem, reprobabo interne merito prauitatis exteriorem ministerii sanctitatem. uos enim, inquit, recessistis de uia: et scandalizastis plurimos in lege .« Auari sacerdotes in populo peruerse dogmatizant, et illo plurimos peruerso dogmate scandalizant, dum uolunt et agere ministerium sanctitatis, et tamen non deponere mores et opera pristine prauitatis. De qualibus dicitur per Micheam: »Principes, inquit, Hierusalem in muneribus iudicabant, et sacerdotes  eius in mercede docebant: et prophete eius in pecunia diuinabant .« Huiusmodi sacerdotes corpus Christi non mediocriter uilipendunt, qui pro terrenis muneribus illud uendunt, et quod sui pretio uniuersum mundam suffecit redimere, huiusmodi presbyteri pro stipe uilissima non recusant impendere.



CAPITULUM XIu.

Omnes quidem Iudam Iscariot mirabiliter detestantur, omnes eius auaritiam exsecrantur; sed, si paulo diligentius uelimus attendere, corpus Christi multo ille pretiosius estimauit, qui pro illo immolando non minus quam triginta argenteos postulauit. Nostri autem presbyteri plerumque pro nummo, plerumque pro obolo Christum immolant in alteri:  non sane attendentes quia tali pretio non se Christus uoluit comparari, nec huius intuitu passionis sue mysterium celebrari. Quod ex uerbis eius poterit comprobare qui ea uoluerit diligentius retractare. Cum enim Christus sub ipsius passionis articulo agonizaret, et certissimum sui pignus dilectis discipulis relinquens, 395 corporis et sanguinis sui celebrandum eis mysterium commendaret, quod intuitu uellet agi, signanter expressit, et ait: »Hec quotiescunque feceritis, in mei memoriam facietis.« Attendite, queso, presbyteri, diligentius uerba Christi: et intelligite, quo respectu mysterium corporis et sanguinis eius celebrandum sit. »Hec, inquit, quotiescunque feceritis, in mei memoriam facietis.«  Quid est: In memoriam mei? Hoc est, non in memoriam nummi, non in memoriam seculi, non in memoriam terreni alicuius commodi, sed in memoriam mei, hoc est ut mihi placeatis, ut me diligatis, ut passioni mee uicem congruam rependatis, ut, sicut ego pro uobis caritate exigente Patri obtuli memetipsum, sic et pro me, caritate reciproca unusquisque offerat semetipsum. Qui igitur hec facit, et in hanc memoriam non facit, contra mandatum Christi facit. Certum est autem quia contra obedientiam non prosunt uictime, cum, sicut per Samuelem Dominus dicit: »Melior sit obedientia quam uictime .«---»Hec, inquit, quotiescunque feceritis; in mei memoriam facietis,« et pulchre cum missa celebratur idem uersiculus in canone  replicatur, ut sacerdos ore suo mandatum Christi reducat ad medium, ne ualeat excusari, ne scilicet uel ignorantie uel obliuionis oppansione culpa eius possit aliquatenus obumbrari. Hic quippe uersiculus et iustis dat incentiuum amoris, et iniustis augmentum penarum et doloris, dum illi hunc replicantes ad imitandum feruentius excitantur, et isti contemnentes, amplius iudicantur. Horum autem contemnentium tanta est multitudo, ut iam eis non tam ecclesie, quam fora repleantur, et indifferenter cum populo conuersantes, sicut populus habeantur. Unde et propheta lugens aiebat: »Sicut populus, sic sacerdos .« Cum enim ad ministerium Ecclesie ordinati intra ecclesiam uel eius confinia  debeant contineri, et a populari tumultu et frequentia, tam uita quam ordine remoueri, tamen quia ab illorum consortio nullo sustinent discipline repagulo cohiberi, eis fora, plateas et compita uidemus iam impleri. Hoc nimirum, et in Threnis suis Ieremias deplorat , quod uidelicet lapides sanctuarii dispersi sunt in capite omnium platearum, id est ministri Ecclesie infrenes discurrunt per latitudinem secularium actionum. Et quid mirum, si nostros ordinatos per deuia morum uidemus euagari, cum non propter aliud festinauerunt ordinari, nisi ut per ordines possent expressius seculo conformari? Quomodo enim potest esse cuiuslibet actio defecata, cuius intentio, tanquam fons et origo, limo est auaritie deturpata.



CAPITULUM Xu.


Sicut autem isti exorbitant ordines iniuste appetendo, sic e regione multos declinare uidemus eosdem superbe fugiendo. Quia enim forte eis sua patrimonia suppetunt, et que ad presentem pertinent uitam satis presto sunt, contemnunt penitus ordinari, non quia nolunt honorari uel ditari, sed quia nolunt per ordines a peccandi licentia reuocari. Timent profecto, quia si pondere ordinum grauarentur, melius deinceps uiuere cogerentur, et cum peccandi nolint deponere uoluntatem, amittere nolunt etiam libertatem. Eapropter cum uel episcopus, uel decanus, uel quilibet eorum prelatus eos uoluerit ad ordines promouere, quia forte Ecclesia eorum ministerio uidetur indigere, contumaciter recusant, nec dignantur  maiorum obedire mandatis, timentes, ut aiunt, sacris ordinibus insigniri, cum uitam non habeant sanctitatis. uolunt quidem temporalibus Ecclesie beneficiis sustentari, sed eidem Ecclesie nolunt in spiritualibus suffragari, uolunt de altario uiuere, sed nolunt altario deseruire. Inde est quod nonnullas ecclesias uidemus canonicis plenas esse, et tamen eisdem diaconos et presbyteros sic deesse, ut uix possint inueniri qui huiusmodi officii perfungantur, nisi forte uicarii tanquam mercenarii conducantur. Si autem isti contemptores ordinum honores ecclesiasticos sibi uiderint arridere, quos sine ordinibus non possunt obtinere, relegato timore quem antea pretendebant, currunt ad ordines quos antea fugiebant. Iam profecto non etas eos iunior reuocat,  non stoliditas illiterata, non uita uitiis irretita, sed horum omnium consideratione remota, ne non perueniant ad imminentem preposituram, sacris ordinibus ceruicem supponunt sub eis procul dubio ruituram. Unde nostris temporibus plures ecclesie non mediocriter infirmantur, quia uidelicet eis huiusmodi prepositi occulto iudicio principantur; quos cum ad gradum digniorem euexerit presumptio propria, non dilectio Christi: in ipsa dignitate »que sua sunt, querunt, non que Iesu Christi .« Totum quippe animum suum rebus applicant perituris, et more puerorum, presentibus inherentes, nichil cogitant de futuris. »ue tibi, terra, Scriptura dicit, cuius rex puer est .« Hoc est dicere: ue tibi Ecclesia, cuius prelatus uitam retinet puerilem,  non assumens grauitatem senilem, non fortitudinem iuuenilem. Non facit omnia cum consilio, quod conuenit maturitati senili, non est fortis quod etati competit iuuenili. Non sedet, nisi ut tanquam filii Isrel, manducet et 396 bibat, non surgit nisi ut ludat: hoc est, in his que agit, nonnisi corporis et animi uoluptate capitur transitura, non in ea cum Paulo extenditur, que sunt sine fine mansura. »Cogitaui, inquit, dies antiquos, et annos eternos in mente habui .« Non proiicit nuces et talos, id est uana et ludicra, que pueris etas sua uidetur indulsisse, non accepit librum legis in manu quem Ioas, cum rex fieret, legimus accepisse . Cum igitur eiusmodi puer electione  propria fuerit ordinatus, et ordinis patrocinio fastigium obtinuerit ecclesiastici cuiuslibet principatus: gemit iuxta Salomonem populus et misere lamentatur, quia puero puerilia peragente, ipse quoque nequaquam maturatur. De qualibus per Isaiam Dominus: »Dabo, inquit, pueros, principes eorum; et effeminati dominabuntur eis et corruet populus .«



CAPITULUM XuI.

Nec solum hec ordinandi ambitio eos occupat, quos clericos dicimus seculares; uerum et inter eos serpit qui conuersatione et habitu uidentur regulares. Neque enim sufficit maligno spiritui eos qui uersantur in publico, sibi quasi ex facili uendicare, nisi eos etiam quos districtioris uidet esse propositi, tentauerit aliquatenus eneruare. Eapropter cum in  claustro sub regula fuerint congregati, ut abiectis que mundi sunt, summa cura studeant sanctitati: in ipso tamen religionis proposito nolunt inferiores ceteris apparere, imo forte aliquantulum sublimius eminere. Si igitur uita uel scientia se uiderint, imo putauerint ceteros anteire, uolunt etiam apud eos digniorem locum inuenire, ut inter eos reuerentie maioris habeantur, quibus se meliores cuiuslibet gratie merito arbitrantur. Eo quidem respectu ad sacros ordines desiderant sublimari, seque uel aperte offerunt, uel occulte appetunt inuitari, ut cum inter reliquos paulo sublimius fuerint ordinati, locum obtineant sue, ut putant, congruum sanctitati. Quod si uiderint diem preterisse quo se a prelatis suis putabant commoneri, et spe frustrata ad optatos  ordines nequaquam promoueri, murmurant, et asserunt indignius debito se tractari, cum eorum persone amplius, ut estimant, debuerint honorari. Si autem eos, quos minores putant, sibi uiderint in ordinando conferri, et quos equales negare non presumunt occulta sibi dispensatione preferri, utrorumque consideratione estimantes suam plus iusto promotionem differri, iniurias sibi non mediocres conqueruntur inferri. Nolunt enim meritorum suorum infirmitatem sapienter pensare, et dilationem suam Dei consilio penitus assignare: qui uel eos ultra uires non uult ordinibus aggrauare, uel forte differendo, uult eorum patientiam comprobare. Nihil horum attendentes, de discretione magistrorum  disputant, uel eorum erga fratres dilectionem accusant, quia uidelicet unumquemque fratrum iuxta debitum modum diligere, uel quomodocunque deferendum sit, nesciant discretius peruidere. Qui autem sub regulari disciplina et habitu dant ueraciter operam sanctitati, summa cura, summo studio bellum inferunt uanitati; nec inter fratres appetunt honorari, sed honorare, recolentes quia Christus non uenit ministrari, sed ministrare . Si igitur ordinari differuntur, non id fieri murmurant magistrorum negligentia uel errore, sed se indignos reputant tante sanctitatis officio uel honore: et hoc solum studentes, ut iuxta propositum diuine placeant maiestati, curam sui committunt eiusdem humiliter uoluntati. Si uero uocantur ad ordines,  non tamen se diligunt sublimari, quam timent ordinibus pregrauari; ne, qui uacui uix uia Dei poterant ambulare, suscepto fasce uel ruere cogantur, uel ceptum iter aliquatenus retardare. Quocirca in suscipiendis ordinibus non latentem concupiscentiam, sed cogentem sequuntur obedientiam, ne si plus iusto appetant delitescere, audiant genus esse ariolandi non acquiescere . Plerique autem, etsi non procaciter se postulant ordinari, se tamen diligunt per obedientiam inuitari: non quia uelint, ut putant, amplius honorari, sed quia Deo se estimant deuotius famulari, et eis quos diligunt, orando efficacius suffragari. Gaudent igitur, si tam minores, quam maiores fratres eorum ordinentur, ut ipsi quoque, etsi non pre ceteris, tamen cum ceteris inuitentur.  Inuitati autem plus iusto gaudent concupitis obedire mandatis, non inuitati uero dolent cassari concepte propositum uoluntatis. Et quia sibi dolent et sibi gratulantur, timendum est ne non tam Deo quam sibi consentire conuincantur. Cum uerus obediens diuinum consilium sequendo et amando debeat commendare, non sue uoluntati diuinum consilium applicare. Ille quippe hostis antiquus, qui habet mille artes nocendi, eos quos districtiori proposito ad altiora uidet conscendere, cura peruigili molitur euertere, et uel a fronte occurrens, ad posteriora, que dimiserant, impugnationibus eos apertis retorquet; uel ipsis ex latere ueniens, iaculum eis superbe uanitatis intorquet, uel a tergo sequens admistionem proprie uoluntatis quasi quoddam ab eis tributum  extorquet. Unde necesse est, ut qui omnes eius laqueos curat euadere, nichil sibi proponat, nisi quod obedientia dictauerit; 397 nichil aggrediatur quod illa uetuerit, nichil contemnat, quod illa preceperit. Est enim religiosi uiri, id est religionem non simulantis, sed amantis, obedientiam diligere, non quia sue consonat uoluntati sed quia diuine complacet bonitati. Denique tunc humana uoluntas commendabilis iudicatur, cum obedientie humilis pedissequa famulatur: non cum ordine prepostero appetit anteire, et ipsam obedientiam sibi diligit obedire. Ille ergo secure; ille, inquam, salubriter promouetur ad ecclesiasticam dignitatem, qui in ipsa promotione, non suam, sed Dei sequitur uoluntatem; et,  si posset fieri, mallet securius in humili remanere, quam in sublimi periculosius eminere.



CAPITULUM XuII.

Est enim quedam electio, quam unusquisque religiosus ueraciter debet appetere, qua seipsum, quantum conceditur, debet eligere, quam, diuinarum testimonio Scripturarum iubetur diligere. Ipsa est quam noster ille omnium magister in lectione euangelica designauit, cum ad eamdem amplectendam studiose nos informauit, docens quid eligere, quid non eligere debeamus, si eius imitatores ueraciter fieri peroptamus. »Cum inuitatus, inquit, fueris ad nuptias, recumbe in nouissimo loco .« Hanc autem ad inuitatos parabolam dicebat, quos in cenis eligere primos accubitus attendebat. Nostrum ergo est nouissimum  locum eligere, nec ad altiora uolatu presumptiuo nos ipsos erigere. Quod si persone cuilibet humiliandi quantum ad exteriora non conceditur effectus, in corde tamen seruari debet affectus, ut uera interius humilitas teneatur, quamuis persone pro suo cuique modo exterius deferatur. Hoc etiam idem Magister alibi signanter expressit, dicens: »Discite a me, quia mitis sum et humilis corde .« Tanquam diceret: Etsi pro alicuius honoris dignitate locum tenetis superiorem, tamen exemplo mei ex cordis humilitate amplectimini inferiorem, ut sic dignitati quod suum est, tribuatur, ne humilitati iniuria inferatur. Sunt enim plerique, qui cum ad dignitatem peruenerint, deponunt humilitatem quam antea tenere uidebantur, tanquam dignitas et  humilitas non bene conueniant, nec in una sede morentur. uerum, nec humilitas dignitati, nec dignitas preiudicat humilitati, cum precipue dignitas indigeat humilitate, nec nisi humilitas digna sit dignitate. Utrasque has Dauid cognoscitur habuisse, qui et rex legitur exstitisse, et tamen humilis permansisse. »Elegit, inquit, me Dominus; et precepit ut essem dux super populum Isrel .« Ecce dignitas. »Elegi, inquit, abiectus esse in domo Dei mei .« Ecce humilitas. Et uidete quam signanter duas istas electiones curauit distinguere, ut aliam Deo, aliam sibi uellet ascribere, quia uidelicet non nostrum, sed Dei est, nos ad dignitatis gradum erigere, nostrum autem inspirante eius gratia humilitatem semper eligere.



CAPITULUM XuIII.


Cum igitur clericus ad ecclesiasticam electus fuerit dignitatem, non sumens sibi honorem, sed uocatus a Deo tanquam Aaron , restat ut induatur tanquam Aaron, ne cum eius electio commendabilis habeatur, nuditas inconueniens arguatur. Neque enim clericum sola sufficit electio commendare, quia sicut nonnisi electus, sic nonnisi indutus debet altario ministrare. Indumen autem quo uelari et ornari debet ne eius appareat turpitudo, quedam uirtutum connexio est, et admirabilis pulchritudo, quas si inuentus fuerit non habere, ei, a quo electus est, non poterit complacere. Quod ad commendandum clericum electio non sufficiat, multorum potest testimonio  comprobari, qui electi et uirtutum carentes indumine inueniuntur reprobari. Saul quippe ut rex fieret super populum Isrel Deus legitur elegisse, quem tamen, quia dignus electione non perstitit, constat reprobum exstitisse. »Stetit, inquit, Saul in medio populi, et altior fuit uniuerso populo ab humero et sursum. Et ait Samuel ad omnem populum: Certe uidetis quem elegit Dominus, quoniam non sit similis illi in omni populo .« Postmodum uero cum per inobedientiam uirtutum esset tegmine denudatus: »Factum est, inquit, uerbum Domini ad Samuelem, dicens: Penitet me quod constituerim Saul regem, quia dereliquit me: et uerba mea opere non impleuit .« Quia ergo uerba Dei opere non impleuit, abiecit eum Deus sicut scriptum  est, ne esset rex super populum suum Isrel, et prostratus est in monte Gelbe . Mors quippe Saul casum illorum et ruinam significat, qui cum ecclesiasticam adepti fuerint dignitatem, nec nouam acquirunt, nec saltem antiquam retinent sanctitatem, sed quanto sublimius ceteris preferuntur, tanto grauius prosternuntur. Hostis enim antiquus quos ceteris uidet preferri, studet amplius impugnare, et plerumque lenocinio dignitatis preualet expugnare. Unde mons in quo Saul occidit, mons Gelbe appellatur, Gelbe uero lubricum interpretatur, quia uidelicet in sublimi fastigio ecclesiastice dignitatis, 398 non figit gressus stabiles, nisi mature grauitas sanctitatis. Plerumque autem qui in plano et humili uidebatur et securius stare, et stabiliter  ambulare, cum ad arduum et lubricum uenerit, aduersario fortius impugnanti non resistit, et in ea, quam ceperat, sanctitate non persistit. Quod intuens mysticus Dauid miserabiliter lamentatur, et eos cecidisse qui prius fortes fuerant lacrymabiliter admiratur. »Quomodo, inquit, ceciderunt fortes? « Fortis quippe fuerat Saul, cum in planitie decertaret, et hostes populi Isrel manu inuicta fortiter expugnaret; cum uero montem Gelbe preliaturus ascendit, non solum non potuit uictoriam consequi fugitiuam, sed nouo more stare non preualens, miser in laqueum incidit et ruinam. Nam cum priuatus uiueret, humilem eum fuisse in oculis suis propheta Samuel protestatur: »Cum uero rex factus esset, contumacis inobedientie condemnatur .« Sua ergo ei humilitas inexpugnabile contulit munimentum, superbiam uero dignitas gignens, mortis intulit detrimentum. Propter quod monti Gelbe in quo Saul ceciderat, Dauid quasi stomachans maledicit: imo maledicta, que plerisque prelatis irrogantur, spiritu prophetante predicit: »Mons, inquit, Gelbe, nec ros, nec pluuia ueniat super te .« Ros internam dulcedinem superne inspirationis, pluuia uero infusionem insinuat diuine predicationis, quibus profecto illa dignitas non ditatur, in qua prelatus non uincere, sed ruere comprobatur. Unde addit: »Quia ibi abiectus est clypeus fortium, clypeus Saul .« Ac si dicat: Munus gratie salutaris illa honoris non suscipit pulchritudo, in qua corruit etiam fortitudo, in qua excusso clypeo  et munimine repugnantis, triumphat et gaudet aduersarii malitia impugnantis. Quia uero spiritali ruine iustorum nonnunquam insultat carnalis malignitas inuidorum, parata magis, si eos labi uiderit, subsannando ridere, quam eis ruentibus misericorditer condolere: lamentationi sue Dauid interserit, et ait: »Nolite annuntiare in Geth, neque annuntietis in compitis Ascalonis, ne forte letentur filie Philisthiim, ne exsultent filie incircumcisorum .« Geth quippe et Ascalon ciuitates gentium sunt, Philisthiim uero uel incircumcisi, ipse gentes sunt. Per has conuenienter uite secularis homines designantur, qui, iuxta Apostolum, ambulant in desideriis suis sicut gentes que ignorant Deum, nichil  angustum, nichil sanctum aggredientes; sed per latam et spatiosam uitam, que ducit ad mortem incedentes. Qui cum uiderint uel audierint aliquos maioris ordinis neglecto proposito in profunda uitiorum deferri, quos sicut prerogatiua dignitatis ita et merito sanctitatis cognouerant sibi debere preferri: subsannant et rident, et gaudent quia inuenerunt occasionem detrahendi, et quasi libertatem securius delinquendi. Ecce, inquiunt, ii quos nobis excellentia ordinis preferebat, et ad exemplum melius uiuendi proponebat: multo deterius ceteris inueniuntur peccare, et a uia ueritatis multo impudentius declinare. Nonne ergo satis est, ut tam grande propositum nullatenus inchemus, quam temere inchoatum taliter consummemus? Cum igitur male uiuendi habeant,  uoluntatem huiusmodi occasione maiorem sibi arripiunt libertatem; et illorum exemplo gaudent fieri deteriores, quos apud ipsos uita deterior efficit uiliores. Neque enim ultra uerba correptionis ab illis reuerenter suscipiunt, quorum mores uitamque despiciunt, sed assumpta procaci audacia resistendi insuper adiungunt contumelias mordaciter garriendi. Ideo Dauid: »Nolite, inquit, annuntiare in Geth, uel Ascalon, ne forte letentur.« Ac si dicat: Casum illorum qui ecclesiastica preeminent dignitate secularibus inuidis ne annuntietis, quia paratiores sunt pariter ruere congaudendo uictorie rabuli deceptoris, quam lauare manus suas in sanguine peccatoris. Nec solum Saul reprobandus eligitur, uerum et Salomon  electus inuenitur. Ait enim Dauid in Paralipomenon : »De filiis meis elegit Dominus Salomonem filium meum, ut sederet in throno regni Domini Isrel;« et ad eumdem Salomonem: »Nunc, inquit, quia elegit te Dominus, ut edificares domum sanctuarii.« Et infra: »Salomonem, inquit, filium meum unum elegit, adhuc puerum et tenellum.« Qui tamen Salomon quomodo reprobatus fuerit, supersedeo dicere in presenti, quia satis superque in responsione dictum est precedenti. Protulimus duo exempla de ueteri Testamento, alia duo queramus et in Nouo.



CAPITULUM XIX.

Dum Christus duodecim eligeret discipulos, quos, ut supra dictum est, apostolos nominauit, elegit inter  eos et Iudam Iscarioth, quem electum procul dubio reprobauit. Cuius electionem et reprobationem idem Christus breuiter insinuauit, dicens: »Nonne ego duodecim uos elegi, et unus ex uobis diabolus est?«  Apostoli quoque cum post ascensionem Christi septem eligerent diaconos, inter eos etiam Nicolaum aduenam Antiochenum elegerunt, quo in heresim declinante, sex alii in fide permanserunt. Et notandum quod aliis simpliciter nominatis huic soli patrium nomen signanter adiungitur, et dicitur aduena Antiochenus, tanquam 399 per hoc Scriptura uelit latenter intelligi quod illi indigene fuerunt, et ideo forte domestici Dei ciuesque sanctorum, iste uero hospes et aduena manens et permanens ad gratiam non pertinuit aliorum.  Ad quod et nominis eius interpretatio uidetur concordare, que stultitiam popularem cognoscitur resonare. Nicolaus quippe, stultus populus interpretatur; layas enim populus est unde et laicus, popularis. Merito ergo Nicolaus uocatus est; qui sapientiam derelinquens que Dei et Deus est; ad ignorantiam, imo ad stultitiam populi dilapsus est. Sufficiant quatuor hec exempla uestre dilectioni, ut sciatis nulli esse confidendum sue electioni, nisi cum se electione congrua clericus uiderit commendari, superducto uirtutum indumine studuerit adornari. Hoc autem indumen duplex quantum estimo decet esse, ut sufficienter possit ad omnia que necessaria sunt prodesse, ne si clericus putauerit simplex sibi sufficere uestimentum, inopia constrictus populari, salutis incurrat  detrimentum. Nam, etsi laicus uno forsitan indumine contentus habeatur, qui tante est paupertatis, ut nec illud inueniat, nisi ei clericali munificentia conferatur, non tamen decet clericum huic similitudini conformari, quem longe ditiori uirtutum prerogatiua expedit sublimari. Qui enim debet laicum tam uerbis quam moribus edocere in utrisque procul dubio debet ampliori diligentia prefulgere, ut cum se studuerit condignis uirtutum uestibus insignire, fronte libera aggrediatur diligenter alios inuestire.



CAPITULUM XX.

Duplex igitur, sicut dictum est, habeat clericus uestimentum, quod duplicem sibi conferens gratiam  et congruum dignitati tribuat ornamentum. Et contra solis et frigoris molestias indeficiens munimentum. His enim duabus ex causis uestimentum necessarium iudicatur, ut et persona congrue ornata habeatur, et contra ingruentes molestias, quasi quodam repulsorio muniatur. uestimentum itaque quod clericum ornat, et munit scientia, et iustitia est, quarum altera, sic alteri necessario copulatur, ut ad uestiendum clericum, una sine altera insufficiens habeatur. Neque enim sufficit eum uestiri, uel indocta iustitia, uel iniusta scientia, imo necesse est, ut duabus tunicis sit uestitus, hoc est scientia et iustitia pariter insignitus. Denique Aaron primus in lege, pontifex qui typus et figura nostri est clericatus, sic legitur ex precepto Domini fuisse tunicatus.  Tunicauit quippe illum Moyses, iubente Domino duabus tunicis una byssina, id est linea interiori, altera uero hyacinthina exteriori . In linea uidetur subtilis et interna scientia Scripturarum signari, in qua debet clericus legendo, meditando, quasi totus uersari, et tanquam in molli ueste et tenera, delectabiliter deliciari. In hyacinthina uero, que exterior erii est coloris, tam uiuendi quam predicandi iusta operatio demonstratur, per quam clericus, que celestia sunt, appetere comprobatur, ut cum interius in appetitu Scripturarum feruescat, exterius tamen a iustis operibus non torpescat, sed tam uiuendo quam docendo, longe lateque eius sanctitas omnibus innotescat. Quod, etsi filii eiusdem Aaron, non duabus tunicis, sed una tantum linea  inueniuntur induti, non tamen ab eo quod ille due significant, creduntur absoluti, cum uidelicet et scientiam et iustitiam iubeantur habere, sed eum qui maior est pontifex, magis in illis expedit eminere. Cum enim in pontificali habitu Aaron sacerdotis, octo quedam insignia fuisse describantur, filiis eius ex illis tantummodo quatuor assignantur, non quod isti quoque sacerdotes, omni uirtutum genere non debeant insigniri, sed ille qui eis est prelatus, honestius ditiusque uestiri. uestes quippe ille diuersa uirtutum designant insignia, quibus debet omnis clericus coruscare, de quibus per singula non est huius, uel loci uel temporis disputare. Est igitur his omissis ad id quod proposueram reuertendum, et de duplici uestimento quod donante Deo ad presens  occurrit disserendum.



CAPITULUM XXI.

Cum de forti muliere sanctus per Salomonem Spiritus loqueretur, per quam nulli dubium, quin Ecclesia figuretur: duplici eam ueste indutam asseruit, dicens: »Byssus et purpura indumentum eius .« In bysso quidem subtilis et munda, multoque labore intelligentia figuratur, cui diuine sapientie thesaurus incomparabilis reuelatur, in quo dum a conturbatione hominum, quasi tota abscondi delectatur, deposita pristine ignorantie tunica, inuolui noua sindone gratulatur. In purpura uero, que bysso superadditur, iustitia conuenienter accipitur, pro qua caro insolens, digna castigatione atteritur, et  plerumque usque ad effusionem sanguinis peruenitur. Sic nimirum beneficio scientie, in occulto gremio conscientie, cooperante gratia coalescit fortitudo, ex qua procedit multimoda 400 iustorum operum pulchritudo. Unde et ibidem adiungitur: »Fortitudo et decor indumentum eius .« Ut autem quod uniuersali Ecclesie generaliter assignatur, membris etiam suis singulariter ascribi cognoscatur, paulo ante premisit: »Omnes domestici eius uestiri duplicibus .« Qui sunt domestici Ecclesie, nisi clerici qui populo quasi foris in atrio sub diuo remanentes ingrediuntur tabernaculum, sacrificiorum officia consummantes, ingrediuntur et Sancta sanctorum, ubi arca de lignis Sethim iussa est collocari, ubi scilicet Christi corpus propriis manibus  conficiunt in altari? Ibi quippe arca, ibi manna, ibi propitiatorium, ibi duo cherubin, quod est dicere, ibi corpus Christi, ibi diuinitas Christi, ibi ipse Christus, ibi ministerium angelorum, inter que omnia uersari, et quasi ea contemplari meretur dignitas et officium clericorum. Hi sunt domestici, qui propter prerogatiuam huiusce contemplationis dicuntur assidere lectulo Salomonis, ipsique Salomoni familiarius et uicinius deseruire, dum tenentes gladios, et ad bella doctissimi, eiusdem lectulum, id est Ecclesiam satagunt custodire. »En, inquit, lectulum Salomonis, sexaginta sortes ambiunt ex fortissimis Isrel, omnes tenentes gladios, et ad bella doctissimi .« Ii profecto domestici duplicibus uestiuntur, cum et docti ad prelium, et fortes ad prelium fuisse referuntur.  Quod si occurrit quod dictum est apostolis: »Neque duas tunicas habeatis ,« sciendum quod aliud ibi debemus accipere, quod predicatores uerbi Dei nullatenus expedit possidere. Neque enim duplicia debent habere uestimenta ob timorem future nuditatis, cum auditores necessaria debeant ministrare predicatoribus ueritatis. uel forte, qui euangelicam predicant ueritatem, uolaticam non debent amplecti uanitatem, ne cum celestia commendare sermone congruo uideantur, terrena diligere et appetere conuincantur, et propter ea, que sunt uelocius transitura, illa suis auditoribus impertire, que sunt in perpetuum permansura. Hoc est enim duas quodammodo habere tunicas, sanctum uidelicet exterius sermonem demonstrare,  et malam interius intentionem occultare. Unde dicit Propheta: »In corde, et corde locuti sunt .« Et alius Sapiens: »ue duplici corde et labiis scelestis, et manibus male facientibus, et peccatori terram ingredienti duabus uiis .«



CAPITULUM XXII.

uerumtamen de duabus tunicis Ioannes Baptista sic ait: »Qui habet duas tunicas, det non habenti ;« hoc est dicere, qui habet scientiam et iustitiam, impertiat indigenti. Et pulchre non dixit: Qui habet duas tunicas, det alteram non habenti, ut uidelicet una retenta, iuberet alteram impertire, quod quidem uidetur iuxta litteram conuenire. Neque enim aliter de duabus tunicis potest  quis et se ipsum corporaliter, et alium uestire, nisi unam largiendo, et alteram retinendo, quia si utrasque retinuerit, nullam alteri largietur; si utrasque porrexerit, nuditatis molestias patietur. Non ergo dixit: Qui habet duas tunicas, det alteram non habenti; sed tantum. Det non habenti,« per hoc, quantum estimo, uolens intelligi, quia de spiritualibus tunicis potest alteri misericorditer subuenire, et tamen detrimenti alicuius molestias non sentire. Sic enim spiritualia dona se habent, ut cum larga manu aliis tribuantur, non tamen largitori aliquatenus minuantur, imo plerumque quo amplius ea studueris erogare, eo amplius tibi sentias abundare. Quod quidem ethnicus uno uersiculo eleganter signauit, sed tamen quid diceret, forsitan ignorauit.

 Quis uelet, inquit. apposito lumen e lumine sumi? OuID.
Lumen quippe beneficium est spirituale, quod sic impenditur non habenti, ut tamen non deficiat impendenti. Unde et apostolis Dominus: »Luceat, inquit, lux uestra coram hominibus ut uideant ;« sic homines per apostolos uolens illuminari, ut tamen nollet eosdem apostolos excecari. Denique cum de illo uero lumine, quod illuminat omnem hominem uenientem in hunc mundum, Ioannes euangelista loqueretur, sic ait: »Nos omnes de plenitudine eius accepimus .« Nunquid quando Ioannem illuminauit illius ueri luminis plenitudo, in seipsa imminuta est eiusdem plenitudinis magnitudo? Absit! et ideo forsitan non presumpsit  dicere: Nos omnes plenitudinem eius accepimus, ne tante plenitudini detrahere uideretur, si eam quasi capi ab homine testaretur, sed ait: »Nos omnes de plenitudine eius accepimus,« dans intelligi, quia et sibi multum de illa plenitudine fuerat attributum, et tamen eidem plenitudini nichil penitus imminutum. Hoc Ioannes Baptista signauit, cum diceret: »Qui habet duas tunicas, det non habenti.« Ac si dicat: Non dico, det alteram, nec dico, det utrasque; ne dum prouideo non habenti, damnum uidear inferre largienti. uel forte 401 ideo non fuit dicendum. Qui habet duas tunicas, det alteram uel utramque  non habenti, ne illi qui dare iubetur, quasi modus quidam et mensura definita imponi uideretur; cum in dantis arbitrio, accipientis capacitas nequaquam haberetur. Etsi enim quilibet caritate flagrans spiritualium donorum prodigus est largitor; non tamen plerumque ad ea capienda sufficiens est auditor; et ideo non tam iuxta possibilitatem largientis quam iuxta capacitatem proferenda sunt audientis. Debet itaque clericus habere duas tunicas, et non habenti dare, quia decet eum scientia et iustitia informari, et eisdem alios informare.



II. DE SCIENTIA CLERICORUM.



CAPITULUM XXIII.


Ut autem sigillatim loquar de singulis, si quis diligentius uelit scire quam certum scit scientiam Scripturarum proprie clericis conuenire, reuolutis eisdem Scripturis, facile poterit inuenire. In Exodo, cum de tabernaculo edificando sermo diuinus loqueretur, et ad illud edificandum Beseleel cum Ooliab uocaretur: »Impleuit, inquit, eos Dominus spiritu sapientie, et intelligentie, et scientie, omnique doctrina, ad excogitandum et faciendum opus .« Per tabernaculum quod in eremo edificatum est, presens Ecclesia designatur: per Beseleel et Ooliab, clerici, quibus eiusdem Ecclesie edificande cura et sollicitudo commendatur. Et ne indocti iniuste glorientur nomine clericorum cum  clerici locum obtineant magistrorum, implendi sunt spiritu sapientie et intelligentie, et scientie, omnique doctrina, alioquin timendum ne clericatus sit eis non tam fastigium quam ruina. Cum enim ad constituendam Ecclesiam fuerint constituti, quid facturi sunt, nisi doctrine dolabrum fuerint assecuti? Et recte Beseleel et Ooliab dicti sunt clericos figurare, cui dicto uidetur ipsorum interpretatio nominum consonare. Interpretatur enim Beseleel, in umbra Dei; Ooliab uero, protectio mea pater. Illi autem in umbra et protectione Dei Patris specialiter commorantur, qui ad dignitatem et officium clericatus pro edificanda Ecclesia diuinitus ordinantur; et ne ob ariditatem sterilis ignorantie radicitus abscindatur, umbra et refrigerio salutaris  scientie fecundantur. In Deuteronomio, ubi Moyses populo, quem Deo iubente susceperat instruendum, diligentius intimat quid esset faciendum, satis omnibus liquido declaratur, quanta scientia necessario clericis assignatur. »Si difficile, inquit, et ambiguum apud te iudicium esse perspexeris inter sanguinem et sanguinem, causam et causam, lepram et lepram, et non lepram, et iudicum intra portas tuas uerba uideris uariari, surge et ascende ad locum, quem elegerit Dominus Deus tuus. ueniesque ad  sacerdotes leuitici generis et ad iudicem qui fuerit tempore illo, queresque ab eis. Qui iudicabunt tibi iudicii ueritatem: et facies quodcunque dixerint et docuerint te iuxta legem eius .« Difficile et ambiguum apud nos iudicium esse perspicimus, inter sanguinem et sanguinem, causam et causam, lepram et non lepram; cum sensu hebetes nequimus discernere inter peccatum, iustitiam et iustitiam, peccatum et iniustitiam. Per sanguinem quippe et sanguinem, peccatum et peccatum signauit, unde et Osee dicit: »Sanguis sanguinem tetigit .« Per causam et causam, iustitiam et iustitiam estimo figurari, unde et Dauid ait: »Iudica me, Deus, et discerne causam meam de gente non sancta ,« id est iustitiam meam de gente  iniusta. Per lepram et non lepram, peccatum et non peccatum accipitur, unde in Leuitico dicitur: »Plaga lepre si fuerit in homine, adducetur ad sacerdotem .« Plerumque autem quod maius peccatum est, minus estimamus, et econuerso, maioremque iustitiam, minorem estimamus, et econuerso; que lepra est, non lepram estimamus, et econuerso. Cum igitur sentimus intra nos, nunc hoc, nunc illud rectius estimari, quasi uerba iudicum intra portas nostras uidemus uariari. Hoc quippe ibi dicitur: »Et iudicum, inquit, inter portas tuas uideris uerba uariari .« Portas istas, quinque sensus nostros estimo figurare, per quos ad animam nostram uel mors uel uita consueuit intrare. Unde Ieremias: »Mors, inquit, intrauit  et ascendit per fenestras nostras .« Et Dauid ad animam iustam: »Quoniam, ait, confortauit seras portarum tuarum .« Iudices uero cogitationes nostre sunt, que nos iudicando uel accusant uel excusant. Unde et Apostolus: »Cogitationum, inquit, accusantium uel etiam defendentium .« Intra portas itaque nostras uerba iudicum uariantur, cum in corde nostro incerte cogitationes uersantur: ignorantes cui earum potissimum comedatur, cum altera alteri iuste resistere  uideatur. Et ne ista diutius dubitatio perseueret: »Surge, inquit, et ascende ad locum quem elegerit Dominus Deus tuus: ueniesque ad sacerdotes Leuitici generis, queresque ab eis .« Locus quem elegit Dominus, Ecclesia est. De qua Iacob: »uere, inquit, locus iste sanctus est .« Et Moyses: »Caue, inquit, ne 402 offeras holocausta tua in omni loco quem uideris, sed in eo quem elegerit Dominus .« Et Dominus ad Salomonem: »Audiui, inquit, orationem tuam, et elegi locum istum mihi in domum sacrificii .« Et paulo post: »Elegi, inquit, et sanctificaui locum istum, ut sit nomen meum ibi in sempiternum .« Locus quem elegit Dominus, fratres karissimi, sanctorum clericorum  congregatio est, sancte religionis conuentus, ad quem Moyses, id est lex diuina eos admonet humiliter deuenire, quos ignorantie morbo conspicit deperire. Illic inuenire est leuitici et sacerdotes, id est clericos qui sunt de tribu Leui, non carnis posteritate, sed officii dignitate, non successione occidua, sed religione perpetua. De quibus Dominus in Exodo: »Erunt, inquit, sacerdotes mei religione perpetua .«---»Et queres, inquit, ab eis qui indicabunt tibi iudicii ueritatem .« Illi quippe querentibus indicant iudicii ueritatem, qui diuinis assidue lectionibus insidentes, et earum ex animo iussionibus inherentes, student que didicerint diligentius adimplere:  et tam uerbo quam exemplo ad eadem implenda alios edocere. »Et facies, inquit, quodcunque dixerint et docuerint te iuxta legem eius.« Illos nimirum debemus obedienter audire, quos diuinarum paginis Scripturarum cernimus obedire; qui cum sint legendo sufficienter eruditi, ad bene uiuendum sunt nichilominus expediti. Hi autem possunt alios docere iuxta legem, qui didicerunt legem. Nam quemadmodum quidam ethnicus dicit:

. . . . . . . Quod non nouit, nemo dicere potest. OuID.

Et quomodo, queso uos, potest clericus scire legem nisi legendo, nisi diuine lectioni diligentius insistendo? Unde paulo post subiungitur: »Describet  sibi Deuteronomium legis huius in uolumine: legetque illud cunctis diebus uite sue, ut discat timere Dominum Deum suum, et custodire uerba et ceremonias eius, que in lege precepta sunt .« Oportet itaque clericos assiduam dare operam lectioni, si diuine uolunt satisfacere iussioni, ut legendo discant qualiter Deo debeant deseruire, et que in lege precepta sunt, uerba eius et ceremonias custodire. Ut autem eiusmodi gratos esse Deo nullatenus dubitetur, eos se pastores dare populo suo Deus per Ieremiam pro magno munere pollicetur. »Dabo, inquit, uobis pastores iuxta cor meum, et pascent uos scientia et doctrina .« Nulli dubium est, quin scientia et doctrina pascant, cordi suo Deus asserat complacere, ex quo datur  intelligi eos, qui scientia et doctrina non pascunt, forsitan displicere. Unde idem per Osee Dominus dicit: »Quia tu scientiam repulisti, repellam te et ego, ne sacerdotio fungaris mihi .« Et infra: »Et erit, inquit, sicut populus, sic sacerdos .«



CAPITULUM XXIu.

Ezechiel quoque propheta , cum ad docendum filios Isrel mitteretur: »uidi, inquit, et ecce manus missa ad me in qua erat inuolutus liber, et expandit illum coram me, et dixit ad me: Fili hominis, comede uolumen istud, et uadens loquere ad filios Isrel. Et aperui os meum, et cibauit me uolumine illo.« Metonymia figura est;  quando continens pro contento, uel pro continente contentum accipitur: quod genus loquendi in Scripturis tam diuinis quam secularibus frequenter inuenitur. Unde nulli dubium, quin per librum seu uolumen, Scriptura metonomice figuretur, que in uolumine litteraliter continetur. Pulchre itaque propheta et sacerdos, qui ad filios Isrel mittitur, prius cibatur uolumine, quia clericus cuius officii est pagina scientie alios impinguare, non debet inedia laborare; et qui iubetur doctrine salutaris crapulam eructare, ab eadem procul dubio scientia non debet ieiunare. Quomodo enim uitalem doctrine alimoniam indigentibus poterit ministrare, qui pressus fastidio mortiferum ignorantie languorem  lima studii noluit exstirpare? Inexcusabilis quippe ignorantia est, cui negligens uoluntas in culpa est. At uero Ieremias propheta cum ad officium predicationis uocaretur, sibique diligentius intuenti scientia non suppetere uideretur, iniunctum opus propter ignorantiam humiliter recusauit, satisque eleganter eamdem ignorantiam excusauit. »Ecce, inquit, Domine, nescio loqui, quia puer ego sum .« Ac si diceret: Ne imponas mihi doctoris officium, cum indoctus sim, non quia discere nolui, sed quia nondum potui; non negligentie maculis irretitus, sed pueritia prepeditus; et Dominus sciens illum modeste respondisse, non eum mendacii condemnauit, sed timorem sollicitum promissione gratuita misericorditer amputauit. »Noli, inquit, dicere,  quia puer ego sum; quoniam ad omnia que mittam te, ibis, et que mandauero tibi, loqueris .« Hoc est dicere: Noli propter pueritiam quod iuberis pertinaciter recusare, cum nulli etati liceat diuinis iussionibus obuiare; et illa ueraciter humilitas commendatur, quam uerax obedientia comitatur. Et tanquam ille quereret: Quomodo potero quod precipis adimplere, cum qui loqui non didicit, debeat reticere? adiunxit Dominus: »Ecce dedi uerba mea in ore tuo .« Ac si dicat: Quod tibi beneficio uel etatis uel temporis non accedit, mea potens gratia larga manu concedit: doque tibi uerba mea ut doctus habearis, ne ad docendum alios indoctum te cogi diutius conqueraris.



403 CAPITULUM XXu.


Denique in Euangelio Sadduceos Dominus arguit, pro eo quod nescirent Scripturas, et ideo non crederent animas ad corpora resurrectionis beneficio redituras. Cum enim illi quererent de uxore septem fratrum, cuius eorum esset in resurrectione, respondens ait illis: »Erratis nescientes Scripturas neque uirtutem Dei .« Cum dixisset Dominus: »Nescientes Scripturas,« signanter adiunxit: »Neque uirtutem Dei.« uidetis quanta inconuenientia Scripturarum ignorantiam prosequatur, ut cum, quis illas nescierit, etiam uirtutem Dei nescire conuincatur. Si scirent Sadducei Scripturas, uirtutem Dei nullatenus ignorarent, quia illis intellectis, de uirtute resurrectionis quam ille predicant,  nequaquam dubitarent. Apud Ioannem cum de Christo in plebe misere disceptatur, et a turba turbata Christus ueraciter ignoratur, quidam perditi testitimonia proferunt de Scripturis, et nescientes que loquuntur, uel de quibus affirmant, errorem ingerunt perituris. Dicentibus enim aliis: »Hic est uere Propheta;« aliis »hic est Christus:« quidam responderunt: »Nunquid a Galilea uenit Christus; nonne Scriptura dicit, quia ex semine Dauid et Bethlehem castello uenit Christus? Dissensio itaque facta est in turba .« uidetis quanta dissensio est turbarum, quia non habent intelligentiam Scripturarum, sine qua nec Christi possunt cognitores fieri, quamuis possint eum corporaliter intueri. Paulo post pontifices et Pharisei dixerunt ministris,  quos miserant ad Iesum ut apprehenderent eum: »Quare non adduxistis eum? nunquid et uos seducti estis? nunquid aliquis ex principibus credidit in eum, aut ex Phariseis? Sed turba hec que non nouit legem, maledicti sunt .« uerum forsitan dicunt; quia turba que non nouit legem, maledicti sunt: ergo et ipsi qui putant se legem scire et nesciunt, maledicti sunt. Dicit Nicodemus ad eos, qui unus erat ex ipsis: »Nunquid lex nostra iudicat hominem, nisi audierit ab ipso prius et cognouerit quid faciat? Responderunt et dixerunt ei: Nunquid et tu Galileus es? Scrutare Scripturas; et uide quia propheta a Galilea non surgit .« uidetis quia per omnia recurrunt ad Scripturas, et earum  testimonio alterutrum conuincere moliuntur, sed miseri dum uictores se estimant, proprio iudicio conuincuntur. Et bene quidem Nicodemum admonent, ut scrutetur Scripturas, quas si tam ille quam ipsi essent subtilius perscrutati, profecto non auferrent, sed deferrent testimonium ueritati. Unde et ipse Dominus alibi apud eumdem Ioannem admonet eos dicens: »Scrutamini Scripturas, quia uos putatis in ipsis uitam eternam habere, et ille quidem testimonium perhibent de me .« Quis dubitet diuinam merito se iram incurrisse, si ad perscrutandum Scripturas studiosum se uiderit non fuisse, cum hoc in Euangelio Dominum audiant precepisse? Et pulchre non dixit: »uos in ipsis uitam eternam habetis; sed: »uos putatis in ipsis  uitam eternam habere,« quia cum Scripturas non intelligerent, quas tamen intelligere se credebant, quamuis falso putarent, uitam in illis eternam non habebant. Ait ergo: »Scrutamini Scripturas.« Quare? »Ille, inquit, sunt, que testimonium perhibent de me.« Ac si dicat: Si uitam eternam ueraciter uultis habere, quod nichil aliud est quam me, scrutamini Scripturas, que testimonium perhibent de me, ut eas perscrutando, me in illis inueniatis, et me inuento, uitam eternam habeatis. Ideo illis dicit: »Et non uultis uenire ad me, ut uitam eternam habeatis .« uidentur itaque ad Christum nolle uenire, qui nolunt Scripturas perscrutari, nec uidetur ab eis posse haberi uitam, quamuis possit mendaciter estimari.



CAPITULUM XXuI.


Denique ipse Dominus, cum eligeret apostolos idiotas et sine litteris, ut confunderet sapientes, eos tamen idiotas noluit permanere, sed ad profunda secreta scientie processu temporis studuit promouere. Eapropter ascendens in montem, et aperiens os suum, docebat eos dicens: »Beati pauperes spiritu ,« etc. Et infra cum eisdem apostolis multas parabolas consummasset, tali fine conclusit: »Intellexistis hec omnia? Dicunt ei: Etiam. Ait illis. Ideo omnis scriba doctus similis est homini patrifamilias, qui profert de thesauro suo noua et uetera .« Dignum intelligentibus testimonium reddit quos ideo similes patrifamilias dicit, quia digne intelligunt que dicuntur, que se  thesauro noua et uetera proferuntur. Pater quippe familias idem ipse Christus est. Thesaurus suus Scriptura sacra est, noua et uetera: premia sunt iustorum et pene iniquorum. Quia enim reuelata Euangelii gratia iustis eterne uite premia nouo munere conferuntur, iniustis uero, sicut ab antiquo, hereditario iure supplicia inferuntur: pulchre de thesauro suo paterfamilias noua et uetera proferre perhibetur, cum per Scripturas suas Christus et iniustis supplicia, et iustis uite gaudia pollicetur. Ipsi autem Christo similis est doctus scriba, dum que in Scripturis dicuntur, prudenter intelligit, dum stylo memorie in tabulis, cordis sui exarare non negligit, dum eadem cunctis digne intelligentibus  salutaria 404 esse non ambigit. Sic apostolos, eorumque uicarios ad studium Dominus inuitat blandiendo, paulo post cum diceret ei Petrus: »Edissere nobis parabolam istam,« respondit arguendo: »Adhuc et uos sine intellectu estis? .« uolebat quidem eos non solum blandimentis, uerum et increpationibus ad studium excitare, ne torpori et otio seruientes, ipsum presumerent ad iracundiam prouocare. Quocirca et duos discipulos euntes in castellum Emmaus, digne apud Lucam arguit dicens: »O stulti et tardi corde ad credendum in omnibus que locuti sunt prophete .« Et incipiens a Moyse et omnibus prophetis interpretabatur illis in omnibus Scripturis que de ipso erant. Unde et paulo post cum cognouissent  eum et euanuisset ex oculis eorum, dixerunt ad inuicem: »Nonne cor nostrum ardens erat in nobis dum loqueretur in uia, et aperiret nobis Scripturas .« Ioannes quoque euangelista discipulum illum qui cum Petro cucurrit ad monumentum, sublatum Dominum, sicut mulier dixerat, asserit credidisse; et cur tam temere crediderit, quasi causam uidetur adiunxisse. »uidit, inquit, et credidit: nondum enim sciebat Scripturam .« Ac si dicat: Si Scripture notitiam habuisset, quod falsum erat non tam temere credidisset. Illorum apud Lucam euntium in Emmaus incredulitas, istius apud Ioannem credulitas accusatur: et utriusque erroris causa, Scripturarum ignorantia comprobatur. Ideo Dominus post  resurrectionem suam in celum ascensurus, suosque discipulos in terris aliquandiu relicturus, noluit ut illi diutius Scripturas ignorarent, ne ignorando, a uiuendi aut docendi recto tramite aberrarent. Hactenus quippe, etsi eos pro tempore multa docuerat, multa tamen docenda reliquerat, forte ut in acquirendis flagrantius inhiarent, et acquisita tenacius conseruarent. Relicturus autem eos, cum diceret: »Euntes in mundum uniuersum, predicate Euangelium omni creature ,« ne predicatores ueritatis in scientia claudicarent et imperiti in fide titubarent, dicit eis: »Necesse est impleri omnia que scripta sunt in lege Moysi et Prophetis, et Psalmis de me .« Et adiungit euangelista: »Tunc aperuit illis sensum ut intelligerent  Scripturas .« Quas Scripturas? Utique legem Moysi et prophetas, et psalmos, per que tria, tota ueteris Scripture continentia designatur, que apostolis, Luca teste, ad liquidum declaratur.



CAPITULUM XXuII.

Ne autem illis solis, et non etiam clericis qui eorum in Eccesia locum tenent, quis estimet Scripturarum intelligentiam conuenire, et ideo studii et laboris impatiens eligat fastidio deseruire: audiat quomodo Paulus discipulos suos, quos clericos ordinauerat, satagit informare, et eosdem informatos digne et laudabiliter commendare. Timotheo dicit: »Attende lectioni, exhortationi, doctrine .« Ac si dicat: Non ideo te putes esse clericum ut debeas  otiosus uagari, uel forte negotiis secularibus implicari; sed ut ueraciter proficias, amplectere lectionem, et ut profectus tuus manifestus sit omnibus, doctrinam et exhortationem. Et ne quis crederet sibi sufficere parum quid temporis ad talia peragendum, et non potius assiduitate congrua huiusmodi studiis insistendum, adiunxit Apostolus: »Hec meditare, in his esto, ut profectus tuus manifestus sit omnibus .« Quantum uero hec assiduitas ipsi primum proficiat lectori et subsequenter sit utilis auditori, declarat cum addit: »Hec enim faciens, et te ipsum saluum facies et eos qui te audiunt. uidetis quam sit utile in lectione et exhortatione clericum immorari, ut non solus ipse hec faciendo mereatur saluari, sed et de salute auditorum possit abundantius  gloriari. In alia Epistola, sic eumdem Timotheum idem Apostolus commendat: »Tu autem, inquit, assecutus es meam doctrinam, institutionem, propositum, fidem, longanimitatem, dilectionem, patientiam ,« dicturus ceteras uirtutes, doctrinam premisit ut eam quasi scholam et quoddam esse conflatorium demonstraret: unde lima et studio uirtutum catalogus pullularet. Paulo post cum eumdem moneret: »Tu uero, inquiens, permane in his que didicisti et credita sunt tibi ;« tanquam ille diceret: Unde mihi prouenire tantam estimas facultatem ut eam quam precipis, permanendi obtineam sanctitatem, subiunxit: »Quia ab infantia sacras litteras nosti que te possint instruere ad salutem per fidem que est in  Christo Iesu .« Omnis enim Scriptura diuinitus inspirata, utilis est. Titum quoque instruens ait: »In omnibus te ipsum prebe exemplum bonorum operum, in doctrina, in integritate .« Hic quoque dicturus »in integritate, in grauitate,« premisit: »In doctrina,« ut clericus exemplum bonorum operum falso aliis se daturum speret, si doctrinam, que mater est uirtutum, amplecti recusaret. Inde et quosdam inter Corinthios summopere commendat, dicens: »Diuites facti estis in illo, in omni uerbo, et in omni scientia .« Et in alia Epistola ad eosdem: »Abundatis, inquit, sermone et scientia .« Denique ne ab ipsis Corinthiis Apostolus propter inscitiam plus iusto contemptibilis habeatur, ipse quoque in eadem Epistola  de sua scientia humiliter gloriatur: »Existimo, inquit, nichil me minus fecisse a magnis apostolis: nam et si 405 imperitus sermone, sed non scientia .« Sermonem hic appellat uolubilitatem quamdam et facetam compositionem loquendi, quas nonnulli student summa cura appetere, qui malunt bene loqui, quam bene uiuere, sapientes uideri quam esse, preferri ceteris quam prodesse. Huiusmodi autem lepore uerborum et ornatu rhetorico potest sine periculo quis carere; scientiam uero Scripturarum sine culpa clericus non potest non habere.



CAPITULUM XXuIII.

Nam cum ab infantia studiis litteralibus assignetur,  ceterisque officiis relegatis, illis tantummodo mancipetur: quis ita est hebes, ut si uita comes fuerit, non possit scientiam obtinere, si tamen curam diligentiorem uoluerit adhibere? Arguendus est igitur negligentie et torporis, si peruerso ordine elegerit nichil scire, quia ad hoc est electus, ut scientia ceteros debeat anteire. Ceterum plerique cum terminos transierunt pueriles, et ad annos peruenerint pubertatis, uolunt uti priuilegio peruerse libertatis: impatientes studii et laboris, abiiciunt disciplinam, nidumque pristinum deserentes, non tam uolatum inueniunt quam ruinam. Soluti enim a scholaris timore seruitutis, discurrunt per uitia temerarie iuuentutis; et quia se iam uident nullius maiorum ferula coarctari, per plana uoluptatum  gaudent liberius euagari. Quod si forte diuitias sibi uiderint prouenire, uel iuxta uotum suum honores quoslibet arridere, eo magis litteralibus studiis aduersantur, quo magis deceptoribus excessibus delectantur. Putant enim sufficienter se esse litteratos, si se diuitiis et honoribus uiderint sublimatos. Feliciusque iudicant prosperitate pecuniaria gloriari, quam discendi gratia erumnis et laboribus cruciari, cum enim eis ad nichil aliud scientia ualere uideatur nisi ut per eam ad honores et diuitias temporaliter ueniatur; si forte hec compendio sibi uiderint abundare, in illa acquirenda superfluum reputant laborare: non satis considerantes illud mandatum Sapientie: »Apprehendite disciplinam, et non pecuniam, doctrinam magis quam aurum  eligite .« Hoc ipsum igitur quod forte in pueritia sunt adepti, dum adhuc parentibus et magistris etatis beneficio fuere subiecti: processu temporis, cum iam maiorem profectum deberent adipisci, preualente otio coguntur obliuisci, inde est quod multos uidemus diuitiis et redditibus cumulatos, multos honoribus ecclesiasticis faleratos, et tamen tam simplices, idiotas, illiteratos, ut cum inter clericos uenerint qualibet et causa pariter congregatos, uix inter eos audeant linguam proferre Latinam; et si fore presumpserint, sermo eorum scholarem non redolet disciplinam. De cuiusmodi Scriptura diuina dicit: »Quid prodest stulto habere diuitias, cum sapientiam emere non possit .«



CAPITULUM XXIX.


Sicut autem isti a labore discendi nociua reuocantur prosperitate, sic multi, ut aiunt, prepediuntur paupertate. uidentes enim sibi non ad uotum suppetere pecuniarie subsidia facultatis, imparati sufferre aliquantule molestias paupertatis, malunt apud suos indocti remanere quam discendi gratia apud exteros indigere. Hac sibi occasione blandientes, seque blandientibus illecebris misere seducentes, dum recusant dare operam studio et labori, uacant delectabiliter otio et torpori. Et quo minus fuerint studiis litteralibus occupati, eo amplius mortifere succumbunt uoluptati, quia otiositas dum appetitum subtrahit honestis laboribus insistendi,  magnam procul dubio materiam ingerit delinquendi. Sic dum per molestias paupertatis recusant ad scientiam peruenire, ruinam morum coguntur inuenire; et dum ad honesta et utilia reprehensibili languore torpescunt, ad praua et noxia reprehensibilius inardescunt. Cum enim attendunt quia transitorie gaudia prosperitatis non possunt adipisci clericalis beneficio probitatis, in queuis flagitia corruere non uerentur, ut suis quoquo modo desideriis potiantur. Eapropter negotiis secularibus implicantur, forum magis quam ecclesiam uenerantur: in acquirendis temporalibus imprudenter, imo impudenter curiosi, in conseruanda honestate clericali nichil penitus studiosi. Iamque in peccando nullum sibi opponentes repagulum, nil de clerici retinent preter uocabulum,  cuius superficie falso quidem gloriantur, cum nomen sine re habere conuincantur. Plerique autem ad cumulum sue perditionis, ad sacros ordines presumunt accedere, et cum nichil sciant, imo quia nichil sciunt, scientie locum festinant inuadere, quem ob hoc presertim debuerant euitare, quia imperitia huic ordini non potest concordare. Cum enim omni clerico scientiam conuenire nulli dubium habeatur, ei tamen precipue conuenit qui sacerdotii culmine sublimatur, ne imperitus sacerdos illam Malachie uideatur impugnare sententiam. »Labia sacerdotis custodiunt scientiam .« Ceterum ut imperitie sue incommoda nouo possint mercimonio compensare, sacerdotii gradum non abhorrent ausu sibi temerario uendicare, tanto ad  casum periculosius irretiti quanto temerarius 406 locum peritorum arripiunt imperiti. Quia enim ignauia laborantes nichil de Scripturis appetunt scire, uitam suam et ordinem religione congrua nesciunt custodire; et quod scientia non student primitus obtinere, non possunt postmodum operibus exhibere. Quo contra diuinus sermo: »uir, inquit, disciplinatus et eruditus custodit se ,« cum autem nec scientiam, nec custodiam habeant congruentem: presumunt tamen populum docere nescientem, et locum magisterii non timent usurpare quem plerusque sapiens refugit occupare. Quorum presumptionem eleganter diuina Scriptura condemnauit, cum ad eorum confusionem Ecclesiasten laudabiliter  commendauit. »Cum esset, inquit, sapientissimus Ecclesiastes, docuit populum .« Ac si dicat: Erubescite uos qui nichil scientes scientie locum inuadere non timetis, qui discipulatus scabellum non experti in magistrali cathedra saltu prepropero residetis, cum Ecclesiastes non presumpserit populum edocere, nisi priusquam meruit sapientiam obtinere. Quia ergo sapientiam contemnunt non possunt inuenire profectum spiritalem, nec ceteris ministrare doctrinam salutarem, sed exemplo sui perimunt quos uiuificare debuerunt, quippe qui non uiuere per sapientiam sed per imperitiam mori potius elegerunt. Quo et contra diuina Scriptura. »Hoc habent, inquit, eruditio et sapientia quod uitam tribuunt possessori suo .«  Sic profecto cum in seculo multa sit copia clericorum, infinitus est numerus imperitorum, quorum nullus uel rarus est qui suam possit imperitiam excusare siue pauperiem siue diuitias sibi uiderit abundare. Nolunt enim audire consilium cuiusdam sapientis imo ipsius sapientie sic nos salubriter admonentis. Appropinquate ad me indocti et congregate uos in domum discipline ;« Et alius Sapiens: »Sapientiam, inquit, et disciplinam qui abiicit, infelix est .«



CAPITULUM XXX.

Nec solum ii qui tales causas pretendunt a studio discendi torpore noxio reuocantur, uerum etiam  plerique qui seculo renuntiantes claustrali regule mancipantur, qui etsi ad seruiendum Deo, ut uidetur, commendabiliter inardescunt, tamen ad diligentiam lectionis reprehensibili torpescunt languore. Cum enim eos Deus ad hoc eduxerit de conuersatione forali, ut in claustro deinceps summa cura, summa diligentia uacent negotio spiritali: irreprehensibiles quantum estimo, non debent iudicari, si in lege diuina, assiduitate congrua fastidiunt meditari. Lex autem diuina, Scriptura sacra est, in cuius lectione claustralis clericus totus debet uersari, si iuxta propositum curat seculo perfectius aduersari: et emaculatus a terrenis cum Apostolo in celis conuersari. De qua lege, Dauid propheta: »Lex, inquit, Domini immaculata conuertens animas .« Lex immaculata, Scriptura sancta congrue dicitur ab effectu, eo quod iuuante gratia lectores suos a terreno mundat affectu: et animas quas errore ignorantie illecebra temporalis peruertit; reuocando, informando, illuminando conuertit. Dum enim testimonium perhibet, quod hec uisibilia sunt uelocius transitura, que autem non uidentur sine termino permansura: quid aliud quam a dilectione uisibilium sensu paruulos reuocare, ad appetitum uero inuisibilium, eosdem satagit informare? Unde idem propheta subiungit: »Testimonium Domini fidele, sapientiam prestans paruulis .« Testimonium Domini Scriptura est, sicut ipse in Euangelio dicit: »Scrutamini Scripturas; ille sunt que testimonium perhibent de me .« In hac  ergo lege debet die ac nocte clericus immorari, si perfectorum beatitudine curat plenius gloriari; et cum eam didicerit legendo, meditando, eamdem requirentibus debet refundere predicando. Unde et Malachias, cum de clerieo mystice loqueretur, »et legem, inquit, requirent ex ore eius .« Et alius Sapiens ait: »Non te pretereat narratio seniorum ,« quoniam ab illis disces intellectum, et in tempore necessitatis dabis responsum. Ceterum plerique claustrales, ut ceperam dicere, studiosius insistere lectioni recusant, et quod deterius est, eos qui insistunt plerumque, uel aperte, uel latenter accusant: estimantes illos esse ignauiter otiosos, quos in agendis transitoriis non uiderint  curiosos. Quia igitur grauantur sedere, legere, meditari, appetunt in exterioribus occupari: et si forte nulla eis officia committuntur, de magistrorum suspicione, sinistro murmure conqueruntur. Dicunt enim quod sibi satis ab illis non creditur, a quibus nulla eis exterior obedientia iniungitur: cum tamen, ut aiunt, parati sint iussionibus obedire, et fratrum utilitatibus deseruire. Si autem aliquid agendum exterius susceperint, gaudent, quia iam sedere et legere non coguntur: et dum sibi de iniuncto officio blandiuntur ad discurrendum et loquendum plus iusto resoluuntur. Et quoniam ad exteriora concupite actionis, habenis laxioribus extenduntur, ad interna et spiritalia lectionis et meditationis raro admodum reuertuntur. Etsi forte id aliquando  attentare moliuntur, obuiante fastidio ad gratam consuetudinem repelluntur. Plerique autem ideo lectioni diutius attendere negligunt, quia non omnia que legunt 407 intelligunt, et quia difficilis inuenitur Scriptura, putant quod non sit eis eiusmodi lectio profutura. Eapropter clauso codice ad agendum transitoria reflectuntur, et si agendi uel locus, uel licentia desit, in illis, saltem cogitando uoluuntur: promptiores foris, uel animo liberius euagari, quam obscura Scripture diligenti instantia perscrutari.



CAPITULUM XXXI.

uerum ipsa Scriptura lectorem exigit studiosum, non uagum, non fastidiosum, quia plerumque obscura est, ut laboriosius inquiratur, et intellecta gratius teneatur. Cum igitur obscuram se obtulerit,  non est statim a legendo resiliendum, imo multo amplius insistendum, ut competens instantia mereatur inuenire, quod negligenti lectori Christus refugit impertire. Est etiam idem Christus deuota interrogatione pulsandus, qui enigmata Scripturarum gaudet interrogantibus aperire, si tamen interrogantes singularem eum potuerint inuenire. Hoc enim Marcus euangelista, quantum mihi uidetur eleganter signauit, postquam parabolam seminantis Christum turbis circumstantibus dixisse memorauit. »Et cum esset, inquit, singularis, interrogauerunt eum ii, qui cum eo erant, duodecim parabolas. Et dicebat: uobis datum est nosse mysterium regni Dei .« Quando, queso uos, fratres  mei, Christum inuenimus singularem, nisi quando de cordibus nostris omnem repellimus tumultum secularem, ut nichil indecens nostre obstrepat lectioni, nichil obsistat meditationi; sed eo intuitu sacris paginis insistamus, ut beneficio lectionis Christum amplius cognoscamus, cognitum diligamus, dilectum teneamus? Cum ergo quidquid lectioni obstrepit eliminamus, et legendo, nichil aliud quam Christo placere cogitamus; ipsum procul dubio inuenimus quodammodo singularem, talibusque inuentoribus dat Scripturarum intelligentiam spiritalem. Ideo ait illis: »uobis datum est nosse mysterium regni Dei.« uobis scilicet, qui scire constanter desideratis, uobis qui me singularem interrogatis: uobis, inquam, datum est scire ea que in  Scripturis mysteria continentur, que dormitantibus et fastidientibus occultantur. Unde et apud Mattheum, cum dixisset: »uobis datum est scire mysteria regni celorum;« adiunxit: Ceteris autem non est datum ;« et quare apostolis esset datum; ceteris autem non esset datum: causam subintulit, dicens: »Qui enim habet, dabitur ei et abundabit; qui autem non habet hoc ipsum quod habet, auferetur ab eo .« Hoc est dicere: Qui habet diligentiam, accipiet intelligentiam; qui habet instantiam inquirendi et legendi, inueniet gratiam capiendi. Qui autem non habet, hoc ipsum quod habet, forte uel ingenium naturale, uel aliquantulum scientie. Hoc ipsum, inquam, ab eo auferetur, dum ex hoc nichil in posterum utile consequetur.  Orandus est igitur singularis Christus, ut desuper litteram uelamen tollat obscuritatis, desuper cor nostrum tollat nebulam cecitatis, quia liber qui nobis scientibus litteras est oblatus, non delectat, quandiu sigillis insolubilibus est signatus.



CAPITULUM XXXII.

Quod si forte simplex non sufficit oratio ad impetrandam apertionem libri et solutionem signaculorum eius, non tamen cessandum est, ne uideatur lector uel orator negligens fastidio defecisse, imo faciendum est quod Ioannes apostolus asserit se fecisse: »Cum enim in dextera sedentis super thronum uideret librum signatum sigillis septem, et nemo in celo, neque in terra, neque subtus terram posset inueniri, per quem posset liber signatus  aperiri: et ego, inquit, Ioannes flebam multum, quia nemo dignus inuentus est aperire librum nec uidere eum .« Et quo fructu fleuerit; insinuat cum adiungit: »Et unus de senioribus dixit mihi: Ne fleueris; ecce uicit leo de tribu Iuda radix Dauid aperire librum et septem signacula eius .« Et hoc dicto: »uidi, inquit, in medio throni et in medio seniorum agnum stantem tanquam occisum, et uenit et accepit de dextera sedentis in throno librum; et aperuit eum . Cum igitur ea que in Scripturis inuolucro littere signata conteguntur, nobis legentibus et scire uolentibus non panduntur: summus ille Magister precibus est pulsandus, et, si ad largiendum uerbosa eum non inflectit precatio, iungenda est lacrymarum  effusio. Hec plerumque apud Deum efficacior inuenitur, hac illius seueritas emollitur; et quod non uult conferre deprecanti, negare non sustinet lacrymanti. Si ergo lectioni uacantes intellectum nostrum sentimus caligare, nostroque adnisui oppansum littere uelamen obuiare: producendus est riuulus lacrymarum, ut diluat et annullet obscuram superficiem Scripturarum. Nam cum diligens lector intelligendi desiderio lacrymatur, unde ad horam oculus eius exterior tenebratur; inde ille interior nouo quodam genere declaratur, fitque illi perspicuum, quod obscurum antea uidebatur. Etsi enim non Scriptura, sed facies lacrymis irrigatur, tali tamen irriguo non facies, sed Scriptura modo ineffabili  defecatur: et cum ista materialiter abluatur, ad illam effectus lauacri transire nequaquam 408 dubitatur. uerum iste transitus oculis carnalibus non uidetur, sed spiritalis eum sensus manifestius intuetur: dum quod ante lacrymas latebat nebulis sigillantibus inuolutum, post lacrymas sibi uidet ab omni caligine resolutum. Mira res, et nobis, quamuis inde loquentibus, non tam cognita sentiendi experimento, quam diuine lectionis indubitabili documento, quia non omnibus, quibus beneficium conceditur hoc sciendi, datur et gratia sentiendi. Ioannes Apostolus experimento cognouit, qui, cum nullus presto esset, qui posset et librum signatum aperire: »Et ego, inquit, flebam multum, et post lacrymas declaratum est ei quod antea tenebatur  occultum.« Ex quo aperte ostenditur, quantam habere et legendi debeat instantiam, et intelligendi flagrantiam, etsi forte tante huius honestatis affectum, caligante oculo perducere non possumus ad effectum: debemus quidem et Deum precibus inuocare, et eius gratiam lacrymis impetrare.

Satis superque, multis et diuersis testimoniis iam claruit Scripturarum scientiam proprie clericis conuenire, eosque summa cura huiusmodi debere studiis inseruire: non quia si quando aliud quid egerint, statim uitio debeat assignari, si tamen illud opus ordini conueniat clericali. Possunt enim et curas ecclesiasticas licenter obtinere, et labori manuum aliquoties indulgere; si tamen ad hec eos non uitium leuitatis illexerit, sed uel caritas uel  necessitas quasi uiolenter impulerit. Apostolus quippe et sollicitudinem gerebat Ecclesiarum, quia eum caritas perurgebat, et laborabat manibus quando necessitas incumbebat. Denique cum Timotheum instrueret, non ab eo laborem relegauit penitus, sed eum potius ordinauit, ut ostenderet non esse alienum a clerico aliquoties laborare, si tamen id loco suo nouerit collocare. Debet enim studium preponere Scripturarum, et ei diligentius inherere, laborem uero manuum, non delectabiliter, sed tolerabiliter sustinere, ut ad illud eum precipue alliciat delectatio spiritalis, ad hunc, quasi inuitum compellat necessitas temporalis. »Exerce, inquit, te ipsum ad pietatem; nam corporalis exercitatio ad modicum utilis est: pietas autem ad omnia  .« Pietatem appellat attentum studium in Scripturis, per quod, iuuante gratia, debet clericus et amplius Deum cognoscere, et cognitum tenerius diligere; et dilectum perfectius colere, ut in his proficiens fiat spiritaliter Dei templum, dum sciendo et uiuendo, sanctum ceteris dat exemplum. Unde paulo post subiungit: »Attende lectioni, exhortationi, doctrine.« Et iterum: »Attende tibi et doctrine,« hoc enim faciens et te ipsum saluum facies, et eos qui te audiunt. Ideo autem adhec illum precipue admonebat: »Nam corporalis, inquit, exercitatio ad modicum utilis est.« Quia Paulum Timotheus nouerat labori manuum frequenter operam impendisse, maxime cum apud Corinthios  dicit se plurimum egisse: uolebat et in hoc eum, ut bonus discipulus, imitari, ut quasi per omnia suo posset magistro similari. Sed quia, nec eadem illi, que Apostolo, necessitas incumbebat, nec ad multum laborem fortitudo corporis suppetebat, curat illum Apostolus, quasi modificans temperare, et feruoris impetum non auferre penitus, sed ad mensuram congruam reuocare. »Corporalis, inquit, exercitatio ad modicum utilis est.« Non dicit, inutilis est, alioquin uideretur laborem penitus condemnare, sed ad modicum, inquit, utilis est, uolens utilitatis metas certius demonstrare. Utilis quippe plerisque est labor, quia per eum nonnunquam et salubritas corporis conseruatur, et ad usum lectionis auidius remeatur. Utilis, inquam, est; cum  lectioni ceterisque spiritalibus officiis, tanquam inferior famulatur, non cum ordine conuerso et peruerso eiusdem pertinaciter dominatur. Utilis est; cum apud clericum, primos sibi non presumit accubitus uindicare, sed proprii ordinis non oblitus, nouissimo eligit latitare. Utilis est; cum ei clericus legem ponit, ne infrenis excedat, ne studium legendi, uitio leuitatis precedat: ergo ad modicum utilis est respectu pietatis, que ad omnia utilis est, apostolice testimonio ueritatis. »Pietas, inquit, ad omnia utilis est, promissionem habens uite que nunc est, et future.« Per hanc enim pietatem in  presenti uita diuitie spiritales et gloria uberius acquiruntur, et in uita sequenti, eterna gaudia iustitie merito conferuntur. Unde Dauid: »Gloria, inquit, et diuitie in domo eius, et iustitia eius manet in seculum seculi .« Et Salomon: »In dextera illius anni uite; in sinistra uero, diuitie et gloria .« Debet ergo clericus hoc primum et precipuum habere propositum uoluntatis, ut uacare appetat inquirende et scientie studio ueritatis: labori autem manuum, uel curis ecclesiasticis non seruiat curiose impulsu leuitatis, sed pure et sincere obedientia caritatis



III. 409 DE IUSTITIA CLERICORUM.



CAPITULUM XXXIII.


Satis, ut uidetur, dictum est de clericorum scientia, tandem dicendum est de eorum quoque iustitia, quia, etsi, ut audistis, scientia non mediocriter commendatur, non tamen est sufficiens, nisi ei iustitia coniungatur. Ad quod ostendendum, non est necesse multa Scripturarum testimonia compilare, quia inde, nec neminem quamlibet imperitum estimo dubitare. Quis enim dubitet quod sola scientia nulli salutem largiatur, cum, ut de aliis taceam, teste Scriptura, Salomon sapientissimus omnium fuisse cognoscatur, qui tamen, ut in alia responsione satis ostensum est, propter iniustitiam reprobatur? Necessario igitur iustitia scientie copulatur, ut ex omni parte, prout decet, perfectus clericus habeatur, cui,  sicut superius dictum esse recolo, nec indocta iustitia, nec iniusta scientia sufficere comprobatur. Denique ipsa est secunda illa tunica, qua diximus debere clericum tunicari, quem profecto non expedit contentum esse tunica singulari, quia et Aaron pontifici, qui typus est clericorum, due a Moyse tunice tribuuntur, et fortis illa mulier eiusque domestici uestiti duplicibus asseruntur. Sicut autem scientia parit iustitiam, sic nimirum iustitia fouet scientiam, dum sui merito impetrat illi spiritalem profectum, sine quo scientia nunquam adducitur ad perfectum. Unde quidam Sapiens: »Fili, ait, concupiscens sapientiam, conserua iustitiam, et Deus prebebit illam tibi .« Pulchre iustitie merito  asseruit sapientiam dari, quia sine illa non potest ista commendabilis indicari: imo quantumcunque uisa fuerit eius magnitudo, tumor est inanis, non solida plenitudo. Unde Apostolus: »Scientia, inquit, inflat .« Quem, queso, inflat, nisi quem caritas non edificat? Charitas, dilectio Dei est: diligere autem Deum, iustitia est: nichil enim iustius, quam Creatorem diligi, unde et eius dilectio, uera iustitia debet intelligi. Qui ergo hanc non amat, nec conseruat iustitiam, frustra, uel optat, uel habet scientiam, imo ipsa illi noxia reputatur, cum propter eam amplioris stultitie arguatur.  Unde Apostolus: »Dicentes, inquit, se esse sapientes, stulti facti sunt .« Quia enim omnis scientia a Christo habet initium et in ipso accipit finem, id est non consummatur, nisi eum sibi constituat, uel inueniat finem ,« merito quisquis tali fine non studet consummari, etsi sapiens uideatur, meretur tamen stultitie condemnari. Nulla quippe uerior est, uel maior, quam si Christum nescit nostra scientia unde, etsi eam aliqui tentant falso nomine sapientie palliare, Apostolus tamen stultitiam, ut ueraciter est, maluit appellare. »Sapientia, inquit, huius mundi: stultitia est apud Deum .« Mundus quidem, id est mundana sapientes, eos qui stulti sunt,  plerumque estimant sapientes; sed Deus, qui pura est ueritas, nichil recipiens falsitatis, eos qui ipsum nesciunt, arguit temerarie uanitatis. Unde Propheta: »Dominus, inquit, nouit cogitationes sapientium, quoniam uane sunt .«



CAPITULUM XXXIu.

uidetis, fratres, quia nulla est uera scientia, cui non est comes iustitia, que ab illa repellens pestifere tumorem uanitatis, undique munit eam solide propugnaculo caritatis. Constat ergo plures, quos in acquirenda scientia uidemus plurimum laborare, a recto tamen sciendi tramite longius aberrare: et quo amplius sciendi desiderio elaborant, eo amplius, quod mirandum, imo miserandum est, delirant. Dum  enim quasi aquis turbidis estimant satiari, et fontis illimis ubertate non curant debriari: deserentes eum qui origo et finis est scientie salutaris, a sinistris exorbitant per deuexa et deuia sapientie secularis. Unde Salomon: »uias, inquit, que a dextris sunt, nouit Dominus; peruerse autem sunt, que a sinistris sunt .« In quibus, quanto fortius et uelocius inconsiderato impetu clerici currunt, tanto longius a Christo, qui uia est ueritatis, excurrunt: et quoniam ad eum quem tenere debuerant oppressi uanitatis caligine non recurrunt, tandem irreuocabiliter foueam perditionis incurrunt. Ad  hanc quidem illos perducit noxius ille tumor, qui de scientia pullulare uidetur, cum eadem scientia intuitu iustitie, nec acquiritur, nec tenetur; sed ut possint, uel diuitiis temporalibus cumulari, uel fama et honore pompatico cum ceteris, uel forte pre ceteris gloriari. Hac de causa, parentes filios suos litterali assignant studio, eorumque magistros, non paruo redimunt pretio, ut paruuli etate adhuc tenera litteris imbuantur, et ad ea que mundi sunt obtinenda, idonei reddantur. Ipsi etiam plerumque paruuli, cum processu etatis grandescunt, et ea que mundi honesta, uel utilia sunt, ei amplius innotescunt, quia iam uideri inferiores ceteris pertimescunt, ad 410 studium et diligentiam discipline scholaris inardescunt. Et qui cum essent paruuli,  didicerunt timore flagellandi, grandiusculi student amore gloriandi: preualere festinantes eos, quos equalitate scientie sibi uident conferri, emulantes eos, quos profectu precipuo intelligunt anteferri. Student igitur et laborant bene uersificari, in prosa et rhythmo faciendo commendabiles iudicari: ad diuersa metrorum genera prompti et agiles inueniri, ne in tali studio possint a quolibet perueniri. Huius uero amore studii multa plerumque difficilia patiuntur, inediam, uigilias, contemptum proprium amplectuntur, que, etsi etatis huius teneritudini aduersantur, tamen placent, quia studio et profectui famulantur. Neque enim cure corporis plus iusto deditus potest condigne castris litteralibus militare, cum pinguis uenter, frequens dormitio, delicata mollities  inueniantur uires ingenii eneruare. His igitur neglectis student seculares etiam auctores lectitare, et quem loquendi modum tragici, quem comici, quem satyrici teneant, diligentius adnotare, et tam istos quam illos memorie commendare, quia sicut a doctoribus, magistris perhibetur, non contemnenda in illis moralitas continetur. Processu uero temporis, cum tam etate quam scientia conualescunt, ad lectionem maiorum inexplebiliter inardescunt: et lecto Prisciano, in quo totius, ut aiunt, uersatur plenitudo grammatice, ut composite sciant loqui, flores et colores aggrediuntur rhetorice. Sed quia ceteris artibus non mediocriter dialectice prodest subtilitas, per quam falsum a uero, uel a falso secernitur ueritas: putant quidem se, uel nichil, uel modicum adhuc  scire, nisi et in hac ceteros sequi studeant, uel potius preuenire. Dant ergo operam ut ope dialectice possint ceteros uerborum maculis irretire, seque ab illorum abiectis retibus sagaciter expedire; et quia loquacibus nichil est dulcius garrire, gaudent quod loquacem et uerbosam scientiam tandem contigit inuenire. Hanc plerique inueniuntur adeo magni pendere, ut non fastidiant multos illi annos impendere: infinitos pro ea nummos expendere, pati multos diutinosque labores, inediam, uigilias, sudores et algores. Plerique autem, quibus non sufficit artium scientia predictarum, transeunt ad studium et diligentiam reliquarum: et cum multum laboris et temporis impenderint ad triuium obtinendum,  tandem quadriuio iudicant insistendum. Sic enim se habet ardor nimie cupiditatis, ut habita uilipendens ardentius incumbat acquirendis: et quandiu quidquam sibi deesse conspicit, nescit dicere: Sufficit. Docti igitur grammaticam, rhetoricam, dialecticam, quas mundi sapientes appellare triuium uoluerunt: doceri appetunt arithmeticam, musicam, geometriam, astronomiam, quas appellandas quadriuium censuerunt. Que nimirum idcirco a nonnullis curiosius appetuntur, quoniam a multis multa scientibus nesciuntur: et illam magis scientiam diligunt obtinere, quam plerosque, licet apprime litteratos, intelligunt non habere. Quidam uero ad legendum etiam diuine legis libros accenduntur, et utriusque Testamenti paginis instruuntur: curiosi  magis memoriter illas scire, quam earum mandatis salubriter obedire. Non enim omnes uno intuitu scientie operam constat impendere; sed alios et alios, alium et alium discendi finem appetere; quibus iuxta intentionum merita singularum, datur fructus uarius ex scientia Scripturarum.



CAPITULUM XXXu.

Alii quippe discunt, nichil aliud appetentes, quam scire, quod est uitium inquiete curiositatis; alii ut sciant scire, quod est uitium uentose uanitatis; alii ut uendant cum didicerint, que est simoniaca prauitas; alii ut spiritaliter edificentur, que est pia et sancta humilitas; alii ut edificati alios quoque edificent, que est pura et uera caritas. His quinque de causis,  omni scientie impenditur cura, tribus quarum precedentibus merces imminet peritura, duas uero postremas, nulla perdit uel corrumpit iactura, sed prouehit sana spes et consummat sperata res labe uel termino caritura.



CAPITULUM XXXuI.

Ut autem de singulis dicam, quid magis inutile, quam si acquirende scientie laborem uel studium impendamus, nichil ex hoc aliud appetentes, nisi tantummodo ut sciamus: curiosi multa et uaria congregare, congregatis eneruiter incubare? Sic plerumque auarus multas pecunias colligens et abscondens, delectatione magis pascitur possidendi, quam utilitate fruendi, malens, ut apud se in fossa uel sacculo putredine  consumantur, quam ad usus, uel suos, uel alterius in medium proferantur. Unde bene quidam Sapiens: »Thesaurus, inquit, absconditus, et sapientia iniusta: que utilitas in utrisque?« . Quid uero magis stultum, quam si ideo quis in scholari gymnasio labores diutinos patiatur ut beneficio fame uolatilis scire multa sciatur: nichilque suauius iudicans, quam inanes rumusculos aucupari, sudores suos ebibendos aure tribuat populari. Qui enim pulchrum putans monstrari digito 411 et dicier: Hic est, solis hominum laudibus delectatur, et non tam esse quam sciri sapiens gloriatur: nullum alium scientie fructum, quam pretereuntis aure nebulam apprehendit, unde et eum  mordaciter quidam satyricus reprehendit Persius:

Scire, inquit, tuum nichil est, nisi te scire hoc sciat alter.

Et quid scelestius, quam ideo quemuis in acquirenda scientia laborare, ut per eam temporales sibi possit diuitias comparare, ut apud eum, uilem et ultimum locum, munus obtineat spiritale, primum uero et precipuum munus sibi usurpet temporale? Nonne ideo Simon Magus, teste Petro , a sorte sanctorum meruit reprobari, quia donum spiritus estimauit pecunia comparari? A quo enim accipitur discendi gratia, eidem acquisita debetur scientia, ut quod datur diuine beneficio largitatis, reddatur intuitu solius caritatis. Unde et Christus: »Gratis, inquit, accepistis, gratis date .«  His ergo tribus causis pulsis procul ab omni studioso, duabus reliquis insistatur, ut intentione spiritalis profectus, uel sui, uel alterius scientie studium impendatur, ut scilicet propter cognoscendum et diligendum Deum summo nisu unusquisque humiliter studeat erudiri, et acquisitam scientiam, cum necesse fuerit, caritatiue ceteris impertiri. Misereor super uos, clerici scholares, qui tantam in discendo diligentiam adhibetis, tot et tantos labores pro acquirenda, ut uidetur, sapientia, sustinetis: et quanto, uel uobisipsis, uel ab aliis putamini doctiores, tanto a uera sapientia per superbiam excursus facitis longiores. Ex quorum persona pulchre dicit Ecclesiastes: »Cuncta tentaui in sapientia; dixi: Sapiens efficiar; et ipsa longius recessit a me.« Et quasi admirans,  adiungit: »Et alta profunditas, quis inueniet eam? .« uere altum est et profundum; et pauci hoc preualent inuenire, quid uidelicet cause sit, quod multi et semper discunt et ad ueram scientiam non possunt peruenire. De quibus Apostolus: »Semper, inquit, discentes, et nunquam ad scientiam ueritatis peruenientes .« Quis igitur inueniet latitudinem huius profunditatis, quod semper discentes nunquam perueniant ad scientiam ueritatis, nisi is qui inspirante gratia tandem intelligit fixum esse, quia nullus uere est sapiens, qui non appetit esse? Ille autem bene intelligit huiusmodi esse ueram sententiam, qui non negligit, sed diligit tenere iustitiam.



CAPITULUM XXXuII.

 Ille intelligit scientiam utiliter se habere, qui cum ea non disponit inter Aegyptios remanere, sed si eam acquirere studuit in Aegypto, opes quidem, que apud Aegyptios labore delectabili acquiruntur, sicut nocent plurimum, dum in natali gremio carnaliter nutriuntur: sic prosunt multipliciter, cum inde spiritaliter alio transferuntur. Hoc est quod per filios Isrel in Exodo uidetur designari, cum deinter Aegyptios per manum Moysi leguntur liberari. »Petierunt, inquit, filii Isrel ab Aegyptiis uasa argentea et aurea, uestemque plurimam ,« morum elegantiam existimo figurare, quibus Aegyptios, id est mundi sapientes uidemus abundare. Proponentes ergo filii Isrel de Aegypto transire in eremum, nolunt  illuc manu uacua proficisci, sed predocti a Domino, student primum opes Aegyptias adipisci, quia cum inspirante gratia de conuersatione seculari ad desertum penitentie clerici conuertuntur, si prudenti fuerint premuniti consilio, non illuc inanes, non uacui, transferuntur, sed opes scientie, lima et studio acquirere primitus moliuntur, quibus postmodum utiliter contra morbum ignorantie muniuntur. Est quippe in his, quas artes nominant liberales, aurea quedam et pretiosa subtilitas, est faceta et composita quedam uerbositas; est etiam non contemnenda moralitas: que tunc solummodo ad salutem esse utiles cognoscuntur, cum ad placendum Deo, de Aegypto in eremum transferuntur. Non enim quis in Aegypto debet cum his opibus pertinaciter  conuersari, et de acquisita scientia, tumore pompatico gloriari, cum eadem scientia, cuiquam non diuino munere non donetur, ut omnis glorians, non in se, sed in Domino glorietur. Quod ibidem sermo diuinus innuit, cum adiungit: »Dedit Dominus gratiam populo coram Aegyptiis, ut commendarent eis, et spoliauerunt Aegyptios .« Quis, queso, uel secularem scientiam potest acquirere, nisi Dei munificentia gratiam ei uelit infundere; qui ob hoc uult Aegyptios dolo artifici spoliari; ne proficiscentes clerici de Aegypto mereantur ob imperitiam reprobari? »Cum egrediemini, inquit, non exibitis uacui; sed spoliabitis Aegyptum .« uult quippe Deus eos quandoque exire de Aegypto, sed tamen non uacuos, ne duplicis culpe argui mereantur,  cum quia in Aegypto, in luto et latere aliquoties conuersati, tum quia in ea nulla scientia sunt ditati. Est nimirum culpabile, siquando clericus in Aegypto diligat conuersari, sed eamdem culpam non parum exaggerat, si ibidem eligat otiari: si pressus ignauia, nichil sibi acquirat scientie litteralis, cum hoc nomen non deceat imperitia laicalis. Si uero cura peruigili multam sibi studet scientiam aggregare, et tamen Aegyptum plus iusto diligens ad predictam eremum non curat festinare: falso sibi nomen sapientis expetit assignari, cum huiusce 412 scientia, nondum sapientia digna sit appellari. Quis enim dolum filiorum Isrel per se commendabilem iudicaret, nisi hec iustitia, illam quasi iniustitiam  obumbraret: nisi eum adiunctus illorum de Aegypto exitus excusaret, et fauente gratia, processu temporis, in melius commutaret? Sic profecto illius quasi stultitia in sapientiam commutatur, cuius queuis scientia iustitie humiliter famulatur, cum in eo quod studet, uel studuit, litterario profectui deseruire, iam nichil appetit aliud quam Deo sapientius et perfectius obedire. Qui uero in discendo huiusmodi appetitum habere non diligit, etsi multa, ut putat, siue, ut putatur, intelligit; non sapiens, sed stultus est, sicut Apostolus dixisse superius memoratur, in quo ei et alia Scriptura suffragatur. Cum enim Salomon sapientiam commendare multipliciter uideretur, ne sola sufficere, uel etiam esse sapientia crederetur: subsequenter asseruit illum  stultum uocari, qui ea que iniusta sunt, diligit operari. »Sapientia, inquit, edificabitur, domus et prudentia roborabitur, in doctrina replebuntur cellaria, uir sapiens fortis est, et uir doctus, robustus et ualidus; quia salus ubi multa consilia .« Et subiecit: »Excelsa stulto sapientia; qui cogitat male facere, stultus uocabitur: cogitatio stulti, peccatum est .« uidetis eum ueraciter dici stultum, qui male operatur, quamuis sibi, uel sui similibus, sapiens uideatur.



CAPITULUM XXXuIII.

Aliquando quippe Scriptura, sensum, intellectum, sapientiam uel scientiam improprie appellat, uidelicet iuxta imperitorum estimationem, aliquando proprie iuxta rei ipsius ueritatem. Quando proprie  appellat, inueniuntur iustitie cooperari, quando uero improprie, certum est eidem aduersari. Sensus, aduersarius iustitie intelligitur; cum apud Ecclesiasticum dicitur: »Melior est homo qui deficit sapientia, quam qui abundat sensu, et transgreditur legem Altissimi .« Constat enim sensum malum esse qui transgreditur legem Altissimi. Ideo Apostolus: »Propterea, inquit, tradidit illos Deus in reprobum sensum .« In bono accipitur, cum dicitur in eodem Ecclesiastico: »Optaui, et datus est mihi sensus .« Et iterum: »Honor et gloria in sermone sensati .« Et longe infra: »Homo, inquit, sensatus, credit legi Dei .« Intellectus inutilis ille est, de quo Apostolus ait: »Deus enim illis reuelauit. Inuisibilia  enim ipsius, per ea que facta sunt, intellecta conspiciuntur, ut sint inexcusabiles; quia, cum cognouissent Deum, non sicut Deum glorificauerunt .« Iste est intellectus, qui quoniam, que iusta sunt, noluit operari: ab eo qui iustus est Dominus et iustitias diligit, meruit reprobari. Quo contra de bono intellectu dicitur: »Intellectus bonus omnibus facientibus eum .« Utrumque hunc intellectum, inutilem, uidelicet et utilem Apostolus uno uersiculo comprehendit, ubi eos quos inutilem sine utili habere cognouerat, reprehendit: »Qui cum iustitiam Dei cognouissent, inquit, non intellexerunt quoniam qui talia agunt, digni sunt morte .« »Qui cum iustitiam Dei cognouissent,«  ecce intellectum uidentur habuisse: »Non intellexerunt, inquit, quoniam qui talia agunt, digni sunt morte;« ecce, intellectu utili dicuntur caruisse. Que enim intelligenda erant, intelligere noluerunt, unde et Dauid ait: »Noluit intelligere ut bene ageret .« Ad quem intellectum illos alibi reuocat, dicens: »Intelligite insipientes in populo .« De quo bono intellectu, et Salomon ait: »Intelligens gubernacula possidebit .« Et Ecclesiasticus: »Acceptus est, inquit, regi minister intelligens .«



CAPITULUM XXXIX.

Sapientia insipiens, illa est, de qua Salomon ait: »Non est sapientia contra Dominum .« Et Apostolus: »Stultam fecit Deus sapientiam huius  mundi ;« et iterum: »Comprehendam sapientes in astutia sua .« Unde et Iabin, qui sapiens interpretatur in torrente Cison, id est in duritia sua comprehensus legitur et subactus, et in Endor disperiens, tanquam stercus terre ad nichilum est redactus. »Facti sunt, inquit, ut stercus terre .« Erubescant sapientes, quorum sapientia stercori comparatur, dum ad summa et diuina non prouehi, sed ad ima et uilia reuolui comprobatur; et ipsi non eligi et assumi merentur, ut clerici et leuite; sed tanquam purgamentum de medio proiici huius uite. Gloria quippe eorum, iuxta quod scriptum est: »Stercus et uermis est .« Quorum gloriam Hieremias optime contemplatur, et in threnis suis  compatientis  animo lamentatur. »Qui nutriebantur, inquit, in croceis, amplexati sunt stercora.« In croceis nutriuntur, qui quasi delicate erudiuntur in Scripturis, sed stercora miseri amplexantur, dum rebus inhiant perituris. Illa ergo merito sapientia dicitur, que uere sapientia est, que ad illum recurrens a quo accipit esse, nichil aliud appetit, quam cum illo perennitus esse: sciens quia non prodest quasi feliciter inchoari, nisi ei concedatur felicius consummari. De qua Salomon: »uiam, inquit, sapientie monstrabo tibi; ducam te per semitas equitatis .« Et alius sapiens: »Ad uos, inquit, reges, sunt hi sermones mei, ut discatis sapientiam, et non excidatis .« Et Ecclesiasticus: »Sapiens cor et 413 intelligibile abstinebit se a peccatis .«  Et infra: »Sapiens, inquit, non odit mandata et iustitias .« Quibus testimoniis liquido patet eam proprie sapientiam dici, que iustitiam operatur, que non tantummodo scire, sed Deum scire et diligere gloriatur. Denique et angeli mali scire plurima comprobantur, unde et demones, scientes interpretantur. Ceterum scientia eorum Deum omnium creatorem ignorat, dum eum, nec credit, nec diligit, nec adorat. Quod enim dicunt in Euangelio: »Scimus qui sis Filius Dei ,« illa nimirum scientia est, qua reprobi quique scire Dei potentiam compelluntur, cum eius ire non ualentes resistere, digne pro meritis puniuntur; et quem diligere noluerunt, ut eius dulcedine  fruerentur, uelint nolint, asperum sentiunt et torquentur. Unde et illi huius scientie modum uidentur non tacere, cum adiungunt: »Quid uenisti ante tempus nos torquere?«  Miserum est igitur scire Deum non gaudendo, sed patiendo que diabolo et eius angelis sunt parata, gloriosum uero scire, ut scriptum est: »Nosse te, iustitia est consummata .« Propter quod cherubim plenitudo scientie interpretantur, quia malis angelis desipientibus et ob hoc ruentibus in profundum eterne damnationis: isti sapienter inheserunt diuine dilectioni, quod est uinculum perfectionis. Pulchra distinctio: malis angelis tantum scientie, bonis uero plene scientie uocabulum assignatur, per quod, in illis abusio, in istis uero rei perfectio designatur.  Illi enim abusiue scientes appellantur, de quibus Ieremias: »Bene, inquit, facere nescierunt; isti autem plenitudine scientie gloriantur ,« iuxta quod per eumdem prophetam Dominus: »In hoc, ait, glorietur, qui gloriatur, scire, et nosse me .«



CAPITULUM XL.

Quia ergo constat scientiam uel sapientiam clericorum nullam esse, et eam que uidetur esse aliqua, non prodesse, si non iustitie adminiculo fulciatur, uidendum est, cuiusmodi sit hec iustitia, que tam necessaria iudicatur. Dixi paulo superius, nichil esse iustius, quam Creatorem diligi; unde et eius dilectio, iustitia debet intelligi. uerum quia multi dicunt se diligere Deum, qui tamen eius nolunt mandatis  obedire, et hanc professionem Ioannis testimonio, ueritati certum est contraire: nescit enim dilectio torpori uel otio deseruire, uel quod peius est, manus suas malis operibus irretire, uidendum est cuiusmodi uita clericis iniungatur, per quam eorum dilectio, uel iustitia comprobatur. »A fructibus, inquit, eorum, cognoscetis eos .« Non enim uerbis eorum, sed operibus fides est adhibenda, nec uulgaris opinio, sed rei ueritas est tenenda. Multa quidem precepta uiuendi, unus Deus, siue sub lege, seu post legem, hominibus misericorditer impertiuit, per que omnes, qui tamen dociles exstiterunt, suis congrue temporibus erudiuit. Que precepta, quamuis multa sint, et diuersa, non tamen sibi inuicem sunt aduersa; sed sic et diuerso generi  hominum, et statui temporum assignantur, ut alia et alia, aliis et aliis utiliter iniuncta cognoscantur. Alia enim sub lege, alia sub gratia data sunt; et sub lege alia sacerdotibus et leuitis, alia populo; sub gratia uero, alia clericis, alia laicis iniuncta sunt. Sub lege quidem iubet Dominus reddi oculum pro oculo, dentem pro dente, pedem pro pede, adustionem pro adustione, uulnus pro uulnere, liuorem pro liuore . Sub gratia uero: »Si quis, ait, te percusserit in dextram maxillam, prebe ei et alteram .« Et iterum: »Non dico tibi, septies, sed usque septuagies septies .« Sub lege etiam sacerdotibus et leuitis multa specialiter iniunguntur, quibus ceteri filii Isrel nullatenus  astringuntur. Iubentur enim tabernaculo ministrare, offerentium hostias altaribus presentare, nouo quodam genere uestium coruscare: et cetera multa, que, qui libros Moysi legerit, poterit comprobare, inpresentiarum autem longum est et superfluum numerare. Reliquis autem filiorum Isrel, que et leguntur iniungi, in quibus eis sacerdotes et leuite non inueniuntur adiungi, sicut de laboribus suis pleraque munera altari ministrantibus, iubentur impertire, ut de altario uiuant, quos constat altario deseruire. Denique in dedicatione altaris quod fecit Moyses, cum in die qua unctum est, offerrent munera singuli principes tribuum reliquarum, nil tale obtulisse legitur aliquis princeps leuitarum, quoniam qui altaris ministerio fuerant specialiter  mancipati, quamuis adhuc sub enigmate et figura, in dedicatione illius forte, non aurum et argentum, non queuis offerunt peritura. Eapropter et leui, sicut supra dictum est, assumptus interpretatur, quia scilicet in ministerio non eius possessio, sed ipse potius assumatur. Sub gratia uero, apostolis quos constat esse primos et precipuos clericorum quedam legimus imperata, que non sunt turbis inferioribus assignata, quia predicare et baptizare, absoluere, uel ligare, et cetera huiusmodi, illis, illorumque uicariis sunt iniuncta, a quibus longe conditio laicalis est seiuncta. Ipsis autem laicis, quedam e conuerso sunt agenda, que non sunt clericis imponenda: non quod sufficiat clericis minoris priuilegium sanctitatis, sed quia hec humilia  transcenderunt ecclesiastice 414 fastigio dignitatis. Dicitur quippe hominibus, quos conditio laicalis, quasi cogit secularibus negotiis occupari, quibus Deo militans clericus non debet implicari; dicitur, inquam, ut tributum Cesari soluant , cuius imagine denarius informatur, a quo debito liber est clericus, cuius ordo Deo perfectius conformatur. Cum igitur alia clericis, alia populo, tam sub lege quam sub gratia, sicut dictum est, iniungantur, certum est, quia minora populo, perfectiora clericis assignantur, ut qui prelati sunt ordinis dignitate, preferantur nichilominus sanctitati; et sic studeant soli Deo expressius conformari, ut eos tanquam formam regularem possit populus fiducialiter imitari. Unde mihi uidetur quod alia sit  quodammodo iustitia clericorum, alia populi, quia cum populus iuste uiuere diuinitus imperetur, iniustum est tamen, si ei clericus uiuendo cequetur. Tantum quippe necesse est, ut iustitia clericorum superemineat popularem, quantum ordo ecclesiasticus precedit secularem; et adeo clericalis sanctitas existere debet meriti singularis, ut eius comparatione, uita populi, quamuis iusta, dicatur secularis. Eapropter clerici dicuntur et canonici, id est regulares, quia cum populus per latoria uiuendi spatia, quasi licenter euagetur, eadem clericus latitudine refrenata districtioris uite regula cohibetur.



CAPITULUM XLI.

 Neque enim conceditur, ut uita clericorum, de regula in spatium, more transeat musicorum. Sed tunc harmonie celesti melodia consonat clericalis, cum in ea non carnis lenocinium stridet, sed continue resonat maturitas spiritalis. Hanc nimirum cantoribus ars musica legem siue licentiam cognoscitur impertire, ut nunc de spatio in regulam, nunc de regula in spatium liceat transilire, quia eos, qui adhuc uoluptatibus transitoriis capiuntur, constat sicut sonos uarios gratanter audire, sic illos, quos identitas obtinet, non mediocriter fastidire. Cuiusmodi licentiam, ut uideo, conditio popularis sortitur, cui semita uiuendi, nunc angustior, nunc spatiosior aperitur, ut, dum ei conceditur in quibusdam spatium proprie uoluntatis, facilius trahi  possit ad regulam quantulecunque sanctitatis. Si enim semper teneret spatium, incurreret procul dubio mortem, lata enim et spatiosa uia ducit ad mortem: et si districtiorem tenere continue regulam cogeretur, bestialis multitudo, intolerabili onere grauaretur. Nonne uobis Paulus apostolus quasi quidam notarius fuisse uidetur, qui infirmitati carnalium erudita descriptione medetur; et nunc eis, quasi gratum spatium indulgere, nunc eosdem ad congruam regulam satagit retorquere? »Propter fornicationem, inquit, unusquisque uxorem suam habeat, et unaqueque suum habeat uirum. uir uxori debitum reddat, et uxor uiro. Nolite fraudare inuicem, nisi forte ex consensu ad tempus, ut uacetis orationi, et iterum reuertimini in idipsum, ne  tentet uos Satanas propter incontinentiam uestram .« Redditio carnalis debiti, uoluptuosa quedam est latitudo, quam continentie arcem tenere non preualens, popularis libenter amplectitur multitudo, cuiusmodi redditio ob hoc maritali copule indulgetur, ne, quod peius est, rupto prorsus pudoris uinculo fornicetur. »Hoc autem, inquit, secundum indulgentiam dico, non secundum imperium .« Quia uero ubi indulgentia nominatur, culpa precedere designatur: reuocat eos quasi a spatio in regulam, et monet orationi uacare, ut deuotione et fletu, concessum spatium possint aliquatenus refrenare. uacare quidem orationi, quasi quoddam canticum est regulare, quod consulente  Apostolo debent coniuges cantitare; et ab illo ad copulam carnalem, quasi ad notam spatialem non iubentur, sed conceduntur redire, ut hac concessione illecti non presumant a regula penitus resilire. »Reuertimini, inquit, in idipsum, ne tentet uos Satanas propter incontinentiam uestram.« In eadem longe post Epistola, cum sermo de faciendis eleemosynis haberetur, et ad eas idem Apostolus eosdem Corinthios hortaretur, sic illis tenendam proposuit regulam largitatis, ut tamen eis concederet quasi proprie spatium uoluntatis; non quia illis bonum perfectius inuidebat, sed quoniam ad illud obtinendum illos inualidos peruidebat. »De collectis, inquit, que fiunt in sanctis, sicut ordinaui Ecclesiis Galatie, ita et uos facite per unam Sabbati.  Unusquisque uestrum apud se reponat, recondens quod ei bene placuerit . »Ac si dicat: uolo quidem ut eleemosynas faciatis, sed tamen non iubeo, ut omnia relinquatis, quia, etsi hoc exigit perfectio sanctitatis, non tamen hoc sustinet uestre infirmitas uoluntatis. De qua re, in alia epistola, ad eosdem Corinthios ait: »Non ut aliis sit remissio, uobis autem tribulatio .« Hoc est dicere: Non quero, ut que uestra sunt, tam larga manu pauperibus impendatis, ut uos ipsos inueniat incommoditas paupertatis; sed sic uestra largitio illorum sit inopie supplementum, ut tamen uobis non inferat indigentie detrimentum. »uestra, inquit, abundantia illorum inopiam suppleat, ut et illorum abundantia uestre  inopie sit supplementum, 415 ut fiat equalitas .« Fit nimirum equalitas, cum et sanctorum pauperiem uestris largitionibus temperatis, et tamen uos ipsos nullatenus pauperatis; et illi uobis uirtutum suarum merita partiuntur, nec tamen earumdem uirtutum pauperiem patiuntur. Sic Paulus apostolus, utpote doctus scriba, de thesauro suo noua et uetera proferebat, dum uitam populi, tam in spatio quam in regula disponebat: monens his que iustitie sunt insistendum, nec tamen precipiens ab inferioribus desistendum. uerum, quia longe sublimior est conditio clericalis, non sufficit ei iustitia hec generalis; imo indicitur ei quedam altera specialis, quia spiritalem ordinem nonnisi uita condecet spiritalis. »uobis, inquit, datum est  nosse mysterium regni Dei ;«---»animalis autem homo non percipit que sunt spiritus Dei .

Est ergo iustitia clericorum, uel potius operatio iustitie, et dilectionis eorum, ut de multis duo eligam: Paupertas uoluntaria et continentia, que duo ita diuinarum testimonio Scripturarum clericis specialiter indicuntur, ut nesciam utrum sine his possint ueraciter existere, quod dicuntur. Durus sermo, sed plenus ueritatis, non satis uere est clericus, quem non ditat thesaurus paupertatis; cuius lumbos non astringit cinctorium castitatis. Quod utrumque in lege est figuraliter presignatum, in Euangelio realiter demonstratum, ut nullum possit suffugium clericus inuenire, qui talibus noluerit uirtutibus  obedire.



CAPITULUM XLII.

Nostis quidem Dominum mandasse per Moysen, ut tribus Leui inter fratres suos hereditatem nequaquam sortiretur, sed primitias et decimas fructuum armentorumque, et gregum primogenita, plebs et reliqua largiretur, ut qui tabernaculi, uel altaris ministerio fuerant mancipati, in multiplicandis uel conseruandis possessionibus non essent occupati. Que quidem institutio, nonnisi typus quedam est et figura, que longe post erat effectum in clericis habitura; ut in istis realiter impleatur, quod in illis umbraliter presignatur. Debent enim clerici altario principaliter deseruire, et inhiantes soli Deo hereditatem  transitoriam non ambire, sed esse uictu, uestituque mediocri sic contenti, ut nichil amplius requirentes, nec etiam propter ista exterioribus plus iusto sint intenti. Nil ergo, ut dixi, transitorium appetentes, solum Deum iure debent hereditario possidere, seque ipsos uersa uice Deo hereditatem placitam exhibere, ut et Deus eorum sit hereditas singularis, et ipsi Dei hereditas preclara, precipua, specialis. Unde Dominus ad Aaron: »In terra, inquit, eorum nichil possidebitis, nec habebitis partem inter eos: ego pars et hereditas tua .« Et ad Moysen: »Leuitas, inquit, consecrabis, ac separabis de medio filiorum Isrel, ut sint mei .« Hoc uidetur ipsum quoque nomen clerici demonstrare, quia cleros Grece, Latine sors, id est  hereditas dicitur resonare, ut qui tali nomine gloriatur, et ipse Dei, et Deus hereditas illius habeatur. Non igitur estimo clerico pecunie sacculum conuenire, nec eius est ad dilatandas possessionum metas, uel terminos prosilire, ne qui foramen acus debet cursu agili pertransire, diuitiarum gibbo prepeditus more cameli cogatur resilire. Unde et Dominus, qui significata legis in Euangelio uoluit exhibere  cum apostolis suis dignitatem predicandi et officium delegaret, ut eis paupertatis incomparabilem thesaurum commendaret; sic ait: »Nolite portare sacculum .« Ac si diceret: uos qui mittimini uerba uite aliis predicare, eosque summo studio ad amorem celestium inuitare: nolo ut tante  ministerium dignitatis, in aucupium terreni commodi conuertatis. Neque enim decet, ut qui alios ad celestis regni diuitias inuitatis, ad recondendum temporalem pecuniam, sacculum deferatis, ne inueniamini uerbo aliud commendare, et aliud, quod absit! exemplo demonstrare. Denique nescit auditor sermonem predicantium acceptare, nisi uitam sermoni uiderit concordare. Eapropter, ut eorum sermo commendabilis habeatur, et ad contemptum temporalium alios efficaciter hortaretur: eosdem predicatores nichil Christus uoluit possidere, sed formam paupertatis ceteris exhibere.



CAPITULUM XLIII.

Alibi in eodem Euangelio, cum uirtutes precipuas idem Dominus commendaret, et eas apostolis, uirisque  apostolicis specialiter assignaret, paupertatem primam ponere uoluit, tanquam necessarium et immobile fundamentum, sine quo perfectionis machina sufficiens non accipit incrementum. »Beati, inquit, pauperes, quia uestrum est regnum Dei .« Quod autem huiusmodi beatitudo, apostolico, id est clericali ordini specialiter assignetur, ipse euangelista Lucas eleganter signauit, qui hoc dicturum Dominum oculos eleuasse in discipulos, signanter memorauit: »Et ipse, inquit, eleuatis oculis in discipulos suos dicebat: Beati pauperes, quia uestrum est regnum Dei .« Tanquam diceret: Etsi huius beatitudinis arcem uel non uult, uel non potest turba hec apprehendere 416 popularis,  que secularibus concessis in eremo dici meretur secularis; uos tamen et uelle et posse uideo, quorum sicut ordo, ita et sanctitas singularis, qui spatiosam uiam deserentes, districtionem tenetis uie et uite regularis, unde et ad uiuendum eos, oculos depono, quos constat in imo demorari, ad uidendum uero uos, oculos eleuo; quos in celis gaudeo conuersari. Hoc significans et Mattheus dicit: »Quia uidens turbas iehsu ascendit in montem, et cum sedisset, discipuli eius ad eum accesserunt, et illic ab eo octo beatitudinum seriem audierunt .« In quarum catalogo idem Mattheus primam quoque posuit paupertatem, innuens sine illa perfectam non esse apostolicam sanctitatem, quia uoluntaria pauperies, montis quedam est  altitudo, quam dignitas iubetur clericalis, non popularis apprehendere multitudo. Ob hoc quippe in numerum apostolorum nullum Christus recepit, nisi qui proprias abiecit facultates, ut ostenderet, quia clericos, quibus imponenda erat ecclesiastica cura, thesaurus decebat paupertatis, non possessio peritura. Hunc thesaurum se inuenisse Petrus apostolus gloriatur, et quantus sit fructus, sollicite sciscitatur, ut eo audito, non solum merito colletetur, sed ad eum ambiendum, sequaces eius clericos efficacius adhortetur. »Ecce, inquit, nos reliquimus omnia, et secuti sumus te: quid ergo erit nobis? Fecimus quod iussisti: quid hec facientibus promisisti?«  uides nos terrena omnia relegare: quid pro his possumus exspectare? Et ille: »uos, ait, qui  reliquistis omnia et secuti estis me, cum sederit Filius hominis in sede maiestatis sue, sedebitis et uos, iudicantes duodecim tribus Isrel .« uos ait, qui iniecistis collum uoluntarie uinculo paupertatis, recipietis diuitias eterne libertatis. uos, qui tam liberaliter estis iustitiam operati, non illam popularem, sed uestre congruam dignitati: cum in sua Filius hominis sederit maiestate, sedebitis pariter iudicandi accepta potestate: et uestra sanctitas honore debito perfruetur, quia, ut scriptum est »iustitia in iudicium conuertetur .« Hec, fratres mei, iustitia qua constat apostolos eorumque uicarios eminere, cum propter Christum in hoc mundo diligunt nil habere, non aurum, non argentum, non caduca reliqua possidere, sed his  contemptis libere celestibus inherere: Hec, inquam, iustitia conuertetur in iudicium, cum in sede maiestatis sue Christus iudex omnibus apparebit, et cum eo uoluntaria paupertas, non solum homines, sed angelos iudicans residebit. Quod enim homines iudicatura sit, ipse Christus in Euangelio confirmauit, quod autem angelos Paulus apostolus declarauit. »uos, ait Christus, qui reliquistis omnia, et secuti estis me, sedebitis super sedes duodecim, iudicantes duodecim tribus Isrel.« Ecce de hominibus. Et Paulus apostolus: »Nescitis, ait, quia angelos iudicabimus?«  Ecce de angelis. Hec iudicandi potestas, uoluntarie promittitur et redditur paupertati, quam paupertatem ideo Christus iniungere  uoluit apostolice dignitati, ut quos constituebat iudices Ecclesie temporales, haberet quoque in celestibus eternales.



CAPITULUM XLIu.

Si ergo clerici sciunt se habere apostolicam in Ecclesia dignitatem, cum eorum uice ligandi atque soluendi teneant potestatem, sciant sibi quoque, sicut et illis uoluntariam paupertatem iniungi, quam nisi tenuerint iudicantium numero non poterunt iungi. Non enim nisi pauperibus potestas conceditur iudicandi, licet multis ex populo diuitibus gratia concedatur saluandi. Denique tanta perfectionis est, paupertatisque cognatio, ut sine paupertate perfectionem illam Euangelicam non possit quis habere, quem Christus, apostolicum id est clericalem ordinem  uoluit obtinere. Quia enim magnum erat tenere eos apicem ecclesiastice dignitatis, uoluit ut eorum uita esset perfecte sanctitatis, ut perfecto ordini uite perfectio conueniret, ne propter uitam dissonam erubescens dignitas obmutiret. Quantumuis quippe largus, castus, iustus, sanctus quilibet habeatur; perfectus tamen nequaquam iudicatur, quandiu proprias diuitias habere comprobatur. Quod satis in Euangelio declaratur, ubi tam facto quam uerbo, Christus hoc idem protestatur. Cum enim apostolos, quos perfectos uolebat exhibere, nichil sibi proprium permitteret retinere, quid aliud tali facto uoluit edocere, quam eum perfectum non haberi, qui proprias diuitias uult habere? Quidam autem adolescenti querenti quid faciendo uitam  eternam possideret, idem Christus generalia mandata recensuit, et ad uitam sufficienter consequendam hec illum implere commonuit . At ille tanquam desiderio suo non suffecerint hec audita, respondit quod a iuuentute hec omnia sibi fuerant custodita. Cui Christus: »Unum, inquit, tibi deest, si uis perfectus esse, uende omnia que habes et da pauperibus; et ueni, sequere me .« Si desideras uirtutum generalium aggerem perfectionis gratia cumulare, oportet te omnia que habes pauperibus erogare, ut deposita proprietatis sarcina, que, etsi non sanctitati, tamen perfectioni non mediocriter aduersatur, iudiciariam perfectorum sedem tua sanctitas mereatur. Quo 417 audito adolescens tristis, ut scriptum est, recessit;  erat enim multas possessiones habens; et qui iustitiam tenuerat, que tam nouis quam ueteribus populis generaliter erat indicta, ad illam aspirare non potuit, uel noluit, que apostolis uirisque apostolicis specialiter est ascripta. Cui cum diceret Christus: »Si uis perfectus esse, uende omnia que habes et da pauperibus; satis innotuit hoc dicto, quod a nullo perfectio huiusmodi obtinetur, a quo aliquid proprium retinetur. Hec nimirum perfectionis regula, hec formula largitatis Christo in Euangelio predicante primitus est audita, et ab apostolis nonnullisque eorum successoribus in posterum custodita. Quam enim Christus ea largitate, que sua est, generaliter cunctis proposuit, hanc quadam  priuata caritate, apostolis eorumque uicariis signanter imposuit, ut isti quasi ex precepto eam tenere compellantur, ne et perfecti ordinis et perfecte uite, quod est inconueniens, habeantur: illi autem super hoc relinquantur latitudini proprie uoluntatis, quos ordo inferior, minoris esse patitur sanctitatis. Enimuero nichil tale cuiquam uel proponi, uel imponi apud litteras ueteres inuenimus, sed eos licenter habuisse propria comperimus.



CAPITULUM XLu.

Nullus quidem ueterum, uel iubetur, uel monetur deponere sacculum proprietatis, et amplecti uoluntarie regulam paupertatis, cum tamen multis in locis commendetur beneficium largitatis, quam producit fons indeficiens diuine caritatis.  Abraham ille sanctissimus, cuius fides et obedientia predicatur, qui de terra sua, de cognatione sua, de domo patris sui, Domino iubente est egressus, in ipsa peregrinatione sua ualde in possessione argenti et auri legitur exstitisse, nec mandatum ut hec relinqueret accepisse. Ioseph ille, cuius castitas commendatur, in Aegypto incomparabiliter est ditatus, et iuxta nomen suum diuitiis et honoribus augmentatus. Ioseph quippe auctus interpretatur. Ipsa etiam tribus Leui, que inter fratres suos hereditatem, ut supra dictum est, non sortitur, in medio tamen possessionis, illorum ciuitates et suburbana earum habuisse inuenitur, ut in eis iure proprio moraretur, et ibidem ipsius, uel iumentum, uel pecus aleretur. Sic enim scriptum  est: »Accesserunt principes familiarum Leui ad sacerdotem et Iosue filium Nun, et dixerunt: Dominus precepit per manum Moysi, ut darentur nobis urbes ad habitandum; et suburbana earum ad alenda iumenta. Dederuntque filii Isrel de possessionibus suis iuxta imperium Domini ciuitates et suburbana earum , et infra: »Itaque uniuerse ciuitates Leuitarum in medio possessionis filiorum fuerunt quadraginta octo cum suburbanis suis .« uidetis nec ipsos leuitas proprietatis sacculo caruisse, eosque non uitam apostolicam, sed eius in aliquibus figuram tenuisse. Denique Isaias propheta, cum de largitatis gratia diuino doctus spiritu loqueretur, et ad eam auditores satis humiliter hortaretur: non precepit, nec monuit, ut quis omnia penitus largiretur,  sed ex eo quod habet, aliquid indigentibus partiretur. »Frange, inquit, esurienti panem tuum .« Qui alteri frangit panem suum, constat eum et illi aliquid impertire, et sibi ipsi aliquid retinere. Que nimirum fractio, non reprehensibilis, imo commendabilis iudicatur: ita ut Ieremias uidens eam non fieri, lamentabiliter conqueratur: »Paruuli, inquit, petierunt panem, et non erat qui frangeret eis .« Cum autem dixisset Isaias: »Frange esurienti panem tuum;« subiecit: »et egenos uagosque induc in domum tuam .« Non dixit: Qui habes domum, desere, ut perfectionem euangelicam consequaris, sed qui habes, recipe eos qui non habent, ut salutis  premia merearis. Perfectio quidem euangelica uobis, clerici, qui apostolica sectamini uestigia, debebatur, uobis tante sanctitatis priuilegium seruabatur, ut scilicet quanto ceteris estis pauperiores, tanto essetis perfectionis merito ditiores. Sanctis quippe ueteribus, uel retro actis temporibus eterna Dei bonitas non inuidit, sed uobis sub gratia constitutis perfectoria prouidit, nec illos Christus credendus est odisse, sed uos quasi tenerius dilexisse. uobis igitur aperiens thesaurum proflue largitatis, larga manu deprompsit beate munera paupertatis, ut eius sarcinam ferentes, pecunie sacculum pariter non feratis, sed ipsi qui et seruare et tempore congruo nouit restituere ferendum committatis.



CAPITULUM XLuI.


Hoc est forte quod sapientissimus ille Salomon aiebat, cum Christi erga uos benignitatem profluam preuidebat. uidens enim quanta beneficia uobis specialiter fuerat collaturus: »Sacculum, inquit, pecunie secum tulit, in die plene lune reuersurus .« Sacculum pecunie secum Christus tulit, cum deuicta morte, carnem suam, imo et nostram immortalitate uestitam, ascensione gloriosa in celum transportauit; eamque ad Patris dexteram collocauit. Illic tanquam in sacculo uestram clerici, debetis pecuniam congregare, uestrosque sudores et algores fideli sub signaculo commendare, quia ibi non 418 erugo, non tinea demolitur, non fures effodiunt, nec furantur. Et pulchre non populo,  sed apostolis uidentibus Christus in celum eleuatur, ut eis eorumque uicariis principaliter innuatur, quod totum illuc eorum debet desiderium ferri, qui specialiter suum uident sacculum anteferri. In hoc sacculo tanquam in nido turtur ille Dauidicus ponit pullos suos, qui a populo non tam locis quam meritis diligit segregari, et platea forali postposita clericalis uite angustam solitudinem amplexari. Illic, inquam, turtur, pullos suos in excelso ponit, fouet, animat, et nutrit dum plumescant, ut adulti per auras uolent liberas et seculari grauedine non torpescant. Sicut autem ille nidus huius turturis non putrescit, sic nec ille clericorum sacculus ueterascit, nec eum ledit processu temporis  aliqua pertusura, quia in eum pecunia non intromittitur peritura. Eum quippe sacculum immarcescibilis integritas non conseruat, in quo auarus inexplebilis mercedes transitorias coaceruat. »Qui mercedes, inquit Aggeus, congregauit, misit eas in sacculum pertusum .« Si ergo in his nundinis aliquas uos clerici mercedes congregatis, uidete ut in pertusum sacculum non mittatis, ne quod desuper infundere laboratis rupta perfectionis integritate, quasi per foramen inferius amittatis. Ideo Christus, quibus dixerat: »Nolite portare sacculum,« eisdem infra dixit: »Facite uobis sacculos qui non ueterascunt ;« ubi scilicet non erugo, nec tinea, nec fures habent licentiam accedendi, sed omnis depositor certam habet  fiduciam, que sua sunt rehabendi; ipse enim, cui depositum commendatur, qui sacculum pecunie secum tulit, sicut Salomon protestatur: in die lune plene ad uos est procul dubio reuersurus, uestrum uobis depositum multiplicatione centupla redditurus. Per diem lune plene, nouissimum illud iudicium uidetur designari, in quo membris suis uniuersalis habet Ecclesia consummari, quando omnibus qui saluandi sunt, collectis, perfectum accipit incrementum, nullum deinceps passura detrimentum. De quo plenilunio Ioannes in Apocalypsi : »Dictum est, inquit, eis, ut quiescerent tempus adhuc modicum, donec complerentur conserui eorum et fratres eorum.« In hoc plenilunio Christus omnibus uisibilis apparebit, de  cuius uisione chorus fidelium ineffabiliter congaudebit; et hi precipue qui obedientes Euangelio terrene sacculum pecunie non tulerunt, sed ipsi Christo fideli redditori usura fecunda crediderunt. Eis ille die illo iudiciariam conferet dignitatem, qui in terris propter ipsum uoluntariam amplexi sunt paupertatem, quos non pressit et oppressit imperfecta iustitia laicalis, sed euexit et prouexit perfectio excellentie clericalis.



CAPITULUM XLuII.

De qua perfectione Petrus apostolus letabatur, cum se, nec aurum, nec argentum habere fatebatur: et claudo non conferens subsidia pecuniarie largitatis, gratiora contulit munuscula insperate sanitatis. »Argentum, inquit, et aurum non habeo,  quod autem habeo hoc tibi do. In nomine Iesu Christi Nazareni; surge et ambula .« uidetis, qui auri uel argenti sacculum non habebat, quantas de thesauro paupertatis diuitias proferebat, ut nature legibus fiducialiter imperaret, et ad uerbum imperantis claudus exsiliens ambularet. Hoc, nec diues ille Cresus, cuius diuitias littere seculares extollunt, potuisset conferre, hoc nec potens Alexander, cui mundi pars maxima uidebatur deferre, quia his qui diligunt honores et diuitias possidere nescit rerum natura obedientiam exhibere. Unde igitur Petro tante efficacia largitatis, nisi sue merito paupertatis, sicut ipse latenter innuere uidetur, si quis eius responsionem paulo diligentius intuetur? Dicturus enim, »quod autem habeo, hoc tibi do,«  signanter premisit, »argentum et aurum non habeo,« ut daret intelligi, quod qui argentum et aurum perfectionis intuitu non habebat, eo merito, curandi gratiam obtinebat, quia religiosam inopiam uirtutum copia comitatur, ut quanto quis mundo pauperior, tanto Deo ditior habeatur: diues erat Petrus, et tamen nil habebat, et cum sacculum non haberet, nichil tamen ei deficiebat, quia sic pauperes suos Christus nouit beare, ut quominus habuerint eo amplius faciat abundare. Unde in Euangelio, cum Petro ceterisque apostolis loqueretur: »Quando, inquit, misi uos sine sacculo et pera, nunquid aliquid defuit uobis? At illi dixerunt: Nihil .« Mira res! Nihil habentibus, nichil deest.  Quomodo hec sibi opposita possunt componi, hec inconuenientia conuenire, ut illi inueniantur, et in nullo deficere, et tamen nil habere? Quomodo, inquam, nisi quia eis adest et terrene penuria facultatis, et diligende gratia paupertatis, ut scilicet nichil habeant et nichil habere cupiant: magisque eos delectet inuenta uiuendi perfectio, quam auri et argenti peritura possessio? Hec est et inops abundantia, et abundans inopia, quia cui cum paupertate bene conuenit, diues est, et non qui parum habet, sed qui plus cupit, pauper est. Sic apostolos eorumque uicarios Christus uoluit pauperare, sic pauperatos in Ecclesia pre ceteris sublimare, ut idem et in terris essent iudices clericalis merito dignitatis, et in celo iudices 419 uoluntarie merito  paupertatis. Hec nimirum paupertas patrimonium est clericorum, hec eorum possessio, hic thesaurus eorum, quo, pro magno munere Noui Testamenti ditati sunt heredes, qui Christi pauperiem commendantis principales facti sunt coheredes.



CAPITULUM XLuIII.

uerumtamen quia nemo suis stipendiis militare iubetur, sed militanti sumptus de publico necessarius indulgetur, ne clerici uictus corporalis inopia grauarentur, concessum est eis de Ecclesia uiuere, cui et preesse et prodesse perhibentur. Eapropter, uel munificentia regum, uel largitione principum, uel quorumuis oblationibus fidelium multa ecclesiis sunt collata, multa iure proprio assignata, ut exinde clericis necessaria ministrentur, ne horum occasione  plus iusto exterioribus occupentur. Unde satis, ut estimo, debet inconueniens iudicari, quod quibusdam in locis praua consuetudine uidemus actitari, ut scilicet nonnulli ignorantes, uel potius contemnentes, tam Noue Legis quam ueteris instituta, ab eisdem clericis exigant decimas et tributa. Qui enim relinquentes que mundi sunt, elegerunt sub clericali titulo conseruari, more apostolico seruientes Ecclesie, fidelium oblationibus sustentari, uel quod est perfectius, uictum querentes labore manuum Paulum apostolum imitari; ad soluendum tributa uel decimas iniuste compelluntur, utpote, qui omnia communia, nichil autem proprium habere cognoscuntur. Eapropter Ambrosius Mediolanensis, cum  sub figura clerici de Leui mystico loqueretur, imo Deum loquentem introducere uideretur, sic ait: »Non alii tributarius, non decimarius; non de possessione munificus. Non ab hoc decimas in fructus, non dona quero, non munera; ipse mihi pro munere est, ipse pro tributo. Non in possessione sua munificus mihi, sed ipse possessio mihi: ipse meus fructus, ipse meus census.« Gregorius papa cum Augustini Anglorum episcopi questionibus responderet, et quomodo ille deberet conuersari cum clericis suis communi uita uiuentibus edoceret, ostendit quia de rebus eorumdem clericorum portiones fieri non debebant, utpote, qui non partem, sed omnia in causis piis et religiosis actibus expendebant. »Communi, ait, uita uiuentibus haud dubium quin  clericis, de quibus loquebatur, iam de faciendis portionibus nobis quid erit loquendum, cum omne quod superest, in causis piis ac religiosis erogandum est  .« Patet ergo quia clericorum, qui uitam eligunt apostolicam imitari, communes possessiuncule non debent decimari, imo eis alii oblationes et decimas offerre mandantur, ut uiuant de altari, qui uice apostolica ad altaris ministerium ordinantur. Cum autem ecclesiastica beneficia iubeantur clericorum necessitatibus subuenire, non uoluptatibus deseruire: non est congruum eos illis bestialiter inhiare. Hoc est, non que Iesu Christi, sed que sua sunt, amare. Quis enim dignum uenia duxerit, si de Ecclesia sumat clericus alimoniam temporalem,  et in ea profectum non querat spiritalem, cum in acquirendo Dominus spiritalia iubeant anteponi, asserens temporalia, etiam non quesita subsequenter apponi? »Primum, ait, querite regnum Dei; et hec omnia apponentur uobis .« Debent ergo clerici lanam et lac ouium non sitire, hoc est honores et diuitias non ambire, ne per Ezechielem Dominus conqueratur, quod scilicet ab eis non spiritale, sed terrenum commodum requiratur. »Lac, inquit, comedebatis, et lanis operiebamini; gregem autem meum non pascebatis .« Lac quidem ouium comedere et lanis diligunt operiri, nec tamen pastum debitum eisdem ouibus impertiri, qui reuerentia sibi ab illis impensa, plus iusto gloriantur, qui earum oblationibus cumulantur, nec  tamen eis uerbo uel exemplo suffragantur, sed in illis priuatas tantum utilitates aucupantur. Cum enim nonnulli clericorum gaudent ecclesiasticis dignitatibus coruscare, multos sibi ex Ecclesia redditus comparare, domum iungere domui, agrum agro copulare: nummos pridem repositos nouis superpositis cumulare, protensum aqualiculum exquisitis dapibus impinguare, multacingi familia, pretiosis uestibus emicare: equos multi pretii, multo pretio falerare, aucupii et uenationis gratis laboribus insudare, alearum ludibrio manus dubias occupare, cum his et horum similibus diligunt implicari, quis dubitet eos nec suam, nec aliorum salutem talibus studiis operari? Hi nimirum clericatus priuati ueritate,  solius colorantur nominis falsitate. De quibus Ieremias dicit : »Cleri eorum non proderunt eis.« Talibus clericis suus non prodest clericatus, quibus non placet religiosi humilitas famulatus, sed extollit pomposi excellentia dominatus, quos Christo non conformat pauperies religioni familiaris, sed deformat uanitas et proprietas secularis. Que enim pauperum clericorum debent esse communia, peruerso iure sibi faciunt propria, et nulla apud eos equalitas conseruatur, dum pro suo quisque posse, maiores diuitias amplexatur. Ipsi etiam populo talis clerus profectum non impendit, qui uerbo et exemplo docere subditos non intendit, qui amore captus pecunie, animarum 420 salutem non attendit, qui terrenis occupatus apprehendere  celestia non contendit. Talem quippe clerum dum multitudo popularis perpendit, non tam miserando compatitur, quam insultando reprehendit; et dum eius obiectione procaciter se defendit, ad amplius peccandum liberius se extendit. Ideo congrue paupertas clericis specialiter assignatur, que mater est uirtutum, sicut in Euangelio designatur, ut cum inuenti fuerint proprium nil habere, facilius et perfectius uirtutes possint reliquas obtinere. Sicut enim diuitie non mediocre uitiis dant fomentum, sic nimirum paupertas uirtutibus incrementum, ut sine illa istarum catalogus non possit adimpleri, quarum perfectio in illius gremio dicitur confoueri. Denique suos Christus clericos doctores  et principes sancte religionis, non uult commune quid habere cum clericis et sacerdotibus Pharaonis.



CAPITULUM XLIX.

Nostis quod Aegyptii famis angustia perurgente possessiones suas per manum Ioseph uenderent Pharaoni, et tota Aegyptus subiecta esset illius ditioni: sola terra sacerdotum nichil tale sustinuit, imo libera, ut scriptum est, ab hac conditione fuit: »Emit, inquit, Ioseph omnem terram Aegypti uendentibus singulis possessiones suas pre magnitudine famis, preter terram sacerdotum, que a rege tradita fuerat eis, quibus et statuta cibaria ex horreis publicis exhibebantur ,« et idcirco non sunt compulsi uendere possessiones suas. uidetis quanta diabolo peritia est fallendi, cui iuxta quemdam  ethnicum, mille artes sunt nocendi, qui eis quos ad seducendum alios uult preferre; terram propriam inuenitur conferre, et aliis que sua sunt distribuentibus istis singulariter propria non auferre. Sacerdotes Pharaonis fames Aegyptia non premebat, sed ex horreis publicis uictus eis necessarius ueniebat, nec eorum uendi possessio cogebatur, quia erga eos a Pharaone misericordius agebatur. Cur hec, nisi ut quanto amplius ab illo relaxari uidentur, eorum illi arctioribus uinculis alligentur? uidebat Pharao quod auari sacerdotes terrenis muneribus delectantur, sapientium quippe oculi, ut scriptum est, muneribus excecantur ; et eos quos sciebat, nonnisi transitoriis inhiare, callide larga manu concupitis studuit munerare, ut quanto mollioribus,  tanto arctioribus uinculis irretiret, et amore potius quam timore, suo eos obsequio deuinciret. Quia enim per hos plebem Aegyptiam tenebrose religionis  sectam uolebat edocere, congruum duxit ipsos doctores falsitatis, pre ceteris sibi amicos exhibere, ut grata familiaritate ipse nequam illos redderet ceteris nequiores, et ad docenda mandata tenebrarum affectu beneuolo promptiores. Mira, imo dira huius astutia Pharaonis, qui suis sacerdotibus huiusce apponit tendiculas factionis, quibus illi sensu perdito gaudent se delectabiliter irretiri, et unde maiore detrimento non curant expediri. Econtrario uera et sincera nostri sapientia Salomonis, qui conformat sibi suos euangelice speculo iussionis, qui latomos et cesores quoad edificandum spirituale templum uoluit ordinare, thesauros suos in celis monuit collocare, ut nulla eis portio in terris haberetur, sed ipsi Deum singulariter et Deus eos specialiter  sortiretur. Pharao, qui celestia nesciens, apud terrenos solum gaudet facere mansionem, sacerdotibus suis uitalem spiritum intercludens, terrenam concedit portionem, ut dicente iusto: »Portio mea in terra uiuentium ;« ipse cum suis dicat: Portio mea in terra morientium. Christus uero, qui in terris pauper, exemplo suo pauperiem commendauit, qui ad obtinendum diuitias eternales ad celos unde uenerat, ascensione mirifica remeauit; apostolos eorumque uicarios quos ad predicandum ceteris suam pauperiem et diuitias designauit, uisco terrene proprietatis absoluens, solum eis celeste patrimonium assignauit. Clericus ergo, qui terrena uult iure proprio possidere, cum sacerdotibus Pharaonis consortium uult habere; et nostis,  quia Christus et Belial non possunt conuenire, et his duobus dominis non potest simul aliquis deseruire .



Iu. DE CONTINENTIA CLERICORUM.



CAPITULUM L.


Hec que utcunque de pauperie dicta sunt clericorum, sufficere estimamus, nunc ad eorum continentiam transeamus. In hac enim sicut et illa, eorum iustitiam diximus contineri, et sine ea dici quidem  posse; sed ueraciter clericos non haberi. Quia ergo nulli dubium, sicut superius satis superque dictum est, Aaron et filios eius typum clericorum gessisse, nec ueritatem penitus expressisse, nunc quoque ad eos paululum est reuertendum, et quid de eis dictum sit, diligenter attendendum. Cum de faciendo eorum habitu Deus ad Moysen loqueretur, et quomodo eos tabernaculo ministrantes induere 421 deberet idem Moyses doceretur; post cetera generalia indumenta, que ibi subtiliter ac mystice sunt descripta, lineorum quoque feminalium mentio ad medium est adducta: »Facies, inquit, et feminalia linea, ut operiant carnem turpitudinis sue a renibus usque ad femina, et utentur eis Aaron et  filii eius quando ingredientur tabernaculum Testimonii, uel quando appropinquant ad altare ut ministrent in sanctuario, ne iniquitatis rei moriantur . Ubi primo querendum occurrit,  utrum filii Isrel in consuetudine habuerint feminalibus uti et eis uerecunda celare, an ceteris uestibus contenti usum feminalium credendi sint ignorare. Unde quia certum documentum de Scripturis non habemus, et incerta pro certis abrupte affirmare non debemus, restat coniicere, et occultam ueritatem coniiciendo rimari, ut eam tandem, uel indubitanter inuenire possumus, uel saltem conuenienter opinari. Aliquando enim quod manifesta auctoritate non patescit, diligenti inquisitione aliquantulum dilucescit; et uel inquisita rei ueritas inuenitur, uel ipsa coniectura, uel similitudine inuincibiliter communitur. Moyses quidem, qui iubente Domino, filiis Isrel legem scripsit, pauca de eorum habitu est locutus, et si multipliciter, quomodo uiuere debeant, tamen  quomodo indui debeant, non magnopere est prosecutus. Quibusdam nimirum in locis, quedam eis genera uestium interdicit, alibi uero fimbrias palliis suis intexendas indicit, ut constet eos et carendo, interdictis uestibus preceptis legalibus obedire, et habendo pallia fimbriata obedientie nichilominus deseruire. In Leuitico: »ueste, inquit, que ex duobus texta est non indueris .« Et in Deuteronomio: »Non induetur, inquit, mulier ueste uirili; nec uir utetur ueste feminea .« In Numeris: »Faciant, inquit, sibi fimbrias in angulis palliorum; ponentes in eis uittas hyacinthinas .« Item in Deuteronomio: »Non indueris, inquit, uestimento, quod ex lana linoque contextum est. Funiculos in fimbriis facies per quatuor angulos  pallii tui .« Quibus uerbis patenter ostenditur eos et pallia ex pristina consuetudine habuisse, et postmodum ex precepto Domini eisdem palliis fimbrias adiunxisse. Denique et Ioseph, quem uenditum fuisse in Aegypto, satis omnibus declaratur, usum pallii habuisse Scriptura diuina testatur. Cum apprehensa lacinia uestimenti eius diceret ei Domina sua, dormi mecum: »Relicto, inquit, in manus illius pallio fugit, et egressus est foras .« Eidem quoque Ioseph adhuc puero pater suus inuenitur tunicam polimitam fecisse, quam ei fratres sui leguntur abstulisse: »Isrel, inquit, diligebat Ioseph, fecitque ei tunicam polymitam ;« et paulo post: »Fratres, ait, nudauerunt eum tunica talari et polymita .« Ex quo datur intelligi,  quod filii Isrel, non solum palliis, sed et tunicis induti exstiterunt, que utraque non ex precepto, sed proprio uoluntatis arbitrio ante et post Moysen in usu habuerunt. De quibus longo post tempore Micheas propheta dicit: »Desuper tunicam pallium sustulistis .« Ceterum de feminalibus nichil me in libris Moysi recolo inuenisse, quod scilicet eos illa, uel habere mandauerit uel ostenderit habuisse.



CAPITULUM LI.

Dicunt autem multi et pro uero uolunt astruere, quod apud multos antiquorum consuetudo fuerit feminalia non habere, qui utentes clausis uestibus et rotundis conferebant tegumentum, satis, ut putabant  sufficiens uerecundis. Processu uero temporis, cum haberi cepit cura diligentior honestatis, uisumque est ceteras uestes non posse sufficere ad tegendam ignominiam nuditatis, quia multi reuelata nonnunquam carnis turpitudine digno rubore cogebantur perfundi, cepit usus feminalium longe lateque diffundi. Inde esse estimo quod beatus ille Benedictus, qui scripsit regulam monachorum, cum uellet eos, non solum utilem sanctitatem, sed et religiosam docere honestatem, precepit ut monachi qui foras ad agenda Ecclesie negotia mitterentur, sumptis de uestiario feminalibus uterentur, ne qui debebant formam dare aliis honeste sanctitatis, cachinnum incuterent occasione uerende nuditatis. Quia enim uti feminalibus in illa prouincia non erat generalis  consuetudo, honestiores forte, uel occupatiores utebantur eis non priuata uel ignobilis multitudo; pulchre uir sanctus monuit ut eis monachi exeuntes ad publicum uerenda celarent, reuersi uero tota uestiaria resignarent, quia et foris maior erat necessitas talibus operiri, et in claustro maior facilitas satis uerecunde sine talibus custodiri. Quod si usus habuisset omnes uiros feminalibus indui, non mandaret, ut uidetur, reuersis monachis loca illa uestiario restitui. Nostris quoque temporibus in Scotia occidentali omnes feminalibus non utuntur, sed eis tantum milites uel urbani quilibet induuntur: cetera uero turba tegumento contenta est omnium generali, quod ante et retro clausum uel integrum subtus apertum est in ora laterali. Quod quidem aliquando  mihi clerici retulerunt, qui de illis egressi partibus, in has discendi gratia deuenerunt; et nonnulli de illo populo, qui per nos transeuntes peregre proficiscuntur, feminalia non habere manifestissime 422 cognoscuntur. Nec mirum si usum feminalium in illa prouincia generalem non esse credamus, cum in locis nobis uicinioribus longe deteriorem quibusdam inesse consuetudinem cognoscamus. Anno recens, transacto cum fratres nostri pro utilitate Ecclesie missi in quasdam partes Flandrie estatis tempore deuenirent, uiderunt plerosque uiros non solum feminalibus, sed omni genere uestium, refrigerii gratia denudatos per uicos passim et plateas incedere, propriis operibus nudos insistere; nec ullos  occurrentium aspectus reuereri, nec maiorum suorum legibus cohiberi. Quos cum fratres nostri arguerent, cur incederent tam bestialiter denudati, non est uestrum, responderunt, nostre leges imponere uoluntati. Unde miror, non tam bestialem impudentiam rusticorum, quam reprehensibilem patientiam aliorum: qui illos etsi non lapidibus, sputis saltem non festinant obruere, ne rusticana temeritas humane fines uerecundie presumat excedere.



CAPITULUM LII.

Quid ergo? nunquid estimandum est filios quoque Isrel, uti feminalibus non solere, et tante honestati uel impudentiam, uel consuetudinem preualere? Quis, nisi impudens ita eos fuisse dixerit impudicos,  ut obliti humane honestatis, non erubuerunt more bestiarum, corporee ignominiam nuditatis? Etsi enim longe post, Isaias per plateas ciuitatis nudus legitur ambulasse , certum est ad hoc eum, non impudentiam, sed obedientiam compulisse, quia exigente Domino dator hilaris, nil molestum, nil uerus obediens iudicat inhonestum. Ceterum filii Isrel nullum tale uel a Domino preceptum, uel a Moyse acceperant documentum; sed sic eos informabat lex illa naturalis, que est omnium humanitas uiuentium naturalis, ut scirent inhonestis partibus corporis circumdari debere uestimentum, ne horrenda nuditas humane uerecundie inferret detrimentum. Que autem uestis posset conuenientior inueniri, per quam ualeret eorum sufficienter nuditas  operiri: presertim qui, aut nunquam, aut raro uacare poterant otio uel quieti; sed erant ferme semper, uel cura operis, uel difficultate itineris, uel bellorum tumultibus inquieti? Et, ut cetera omittam, quomodo in discrimine belli possent fiducialiter agere, fugare aduersarios, fugantibus plerumque cedere: occursantibus congredi, resistentibus audaciter insistere, et exerto capulo cominus bellum committere? Quomodo, inquam, in his et huiusmodi possent uiriliter et fiducialiter effrenari, si timerent natiuam turpitudinem casu bellico reuelari, cum eis intolerabilem pudorem incuteret, non tam relicto equo, uel curru uerecunda sui protestatio, quam in ipsa protestatione uerecundorum forte nudatio? Sic nimirum, sic se habent uices belli, ut nunc ii,  nunc illi insistant fugientibus, cedant instantibus, nunc percussos prosternant, percussi corruant, et corruentibus nunc ita seruetur sue quedam integritas honestatis, ut quasi spontanei descendisse uideantur, nunc ita eos inhonestas deturpet, ut caput deorsum, pedes uero desuper habeantur. Cuius audaces impetus non iste casus aliquantulum retardaret, cuius uiriles animos non timor reuelande turpitudinis eneruaret, nisi stans in acie fortissimus Isrelita sciret, non tam manum gladio, quam uerenda feminalibus communita? Ex quo de Aegypto, duce Moyse filii Isrel exierunt, usque post mortem Moysi, raro, uel a bello, uel a timore belli uacui exstiterunt. Prius etiam quam de Aegypto  exirent, idem Moyses belli gratia in Aethiopiam est profectus, eamque sibi, tam bello, quam sapientia preualens subiugauit, ubi et Tharbin filiam regis Aethiopum petitioni eius sapienter consentiens sibi matrimonio copulauit. Quod, etsi in nostris litteris non habetur, que scilicet priuilegio canonice signantur auctoritatis, tamen Iosephus Iudaice scriptor antiquitatis, huius rei notitiam curauit nobis impertire, in quo et diuina pagina uidetur aliquantulum consentire. Dicit enim in Numeris ; quod Aaron et Maria propter Aethiopissam uxorem Moysi contra ipsum Moysen murmurauerunt, quia nonnulli eamdem Tharbin fuisse crediderunt.



CAPITULUM LIII.

 Si autem queritur quando Moyses in Aethiopiam, belli gratia, potuerit proficisci, ibique, tam fortitudine quam sapientia uictorie titulum adipisci, quantum mihi uidetur, antequam occisum Aegyptium absconderet sabulo ultor fraterne lesionis, et diuulgato hoc uerbo fugeret in Madian, timore Pharaonis. Etsi enim liber Exodi natiuitatem Moysi in Aegypto; et fugam eius de Aegypto tanta breuitate coniungit, ut parum spatii uel etatis inter utrumque fuisse uideatur, nec possit ibi liquido colligi quod tante fortitudini, uel sapientie adhuc idoneus haberetur: alibi tamen diuina Scriptura manifeste designat quante, cum de Aegypto fugeret, esset etatis, et quia eo tempore non minime fuerit probitatis. In Exodo quidem:  »Suscepit, inquit, mulier et nutriuit puerum; adultumque tradidit filie Pharaonis .« Et statim adiungit: »In diebus illis postquam creuerat 423 Moyses, egressus ad fratres suos uidit afflictionem eorum et uirum Aegyptium percutientem quemdam de Hebreis fratribus suis, et percussum Aegyptium abscondit sabulo. Et audiuit Pharao sermonem hunc, et querebat occidere Moysen; qui fugiens a conspectu eius moratus est in terra Madian. »Nihil hic de sapientia Moysi, nichil de bellicis actibus, nichil de etate aperte distinguit, nisi quia mulier adultum tradidit filie Pharaonis. Et in diebus illis, postquam creuerat Moyses, percussum Aegyptium sabulo abscondit . Post hec etiam in libris eius de etate eius nichil me recolo inuenisse,  donec, iubente Domino, reuersus de Madian in Aegyptum Pharaoni legitur astitisse. »Erat, inquit, Moyses octoginta annorum, et Aaron octoginta trium, quando locuti sunt ad Pharaonem.« Et cum filios Isrel per desertum annis quadraginta duxisset, diemque sui oblitus imminere, sibi reuelante Domino persensisset; dixit ad eos: Centum uiginti annorum sum hodie, et non possum ultra egredi et ingredi, presertim cum Dominus dixerit mihi: »Non transibis Iordanum istum .« Et quia per id temporis mortuus fuerit, uerbis infra sequentibus indicatur, cum liber Deuteronomii tam sibi quam eidem Moysi finem ponens tali clausula terminatur. »Moyses, inquit, centum uiginti annorum erat quando mortuus est, etc.«  uerum in Actibus  apostolorum Stephanus , protomartyr quantam etatem in Aegypto Moyses transegerit, certius terminauit; et quia in ea non mediocriter profecerit, pariter intimauit. »Sustulit, inquit, eum filia Pharaonis, et enutriuit eum sibi in filium, et eruditus est Moyses omni sapientia Aegyptiorum: et erat potens in uerbis et in operibus suis. Cum autem impleretur ei quadraginta annorum, tempus ascendit in cor eius, ut uisitaret fratres suos Isrel filios. Et cum uidisset quemdam iniuriam patientem de genere suo, uindicauit illum percusso Aegyptio .« Et paulo post: »Fugit, inquit, Moyses, et factus est aduena in terra Madian.« Quantum autem in terra Madian sit moratus antequam iubente  Domino rediret in Aegyptum, uerbis euidentibus consequenter declarat: »Expletis, inquit, quadraginta annis, apparuit et in deserto montis Sina angelus in igne flamme rubi; dixit autem illi Deus: uidens uidi afflictionem populi mei, et descendi liberare eos; et nunc ueni, et mittam te in Aegyptum.« Sed et tertium quadragenarium, idem Stephanus non tacuit; cum adiungit: »Hunc, inquit, Moysen Deus principem et redemptorem misit, hic eduxit illos, faciens prodigia et signa in terra Aegypti, et in Rubro mari, et in deserto, annis quadraginta.« Sic nimirum in tres quadragenarios inuenitur Stephanus etatem Moysi distinxisse, quorum primum antequam de Aegypto fugeret, eum asserit transegisse. In quo iuxta eumdem Stephanum, potens factus est in uerbis  et in operibus suis, omnique sapientia Aegyptiorum eruditus, et iuxta Iosephum deuicta Aethiopia bellis triumphalibus insignitus. Quomodo autem in terra Madian se habuerit, in qua, secundum etatis sue quadragenarium transegit; diuina Scriptura non satis euidenter expressit, nisi quia Sephoram filiam Iethro sacerdotis duxit uxorem, de qua et duos filios genuit: et quia pauit oues eiusdem Iethro soceri sui . In tertio uero quadragenario, quanto timore et labore filios Isrel eductos de Aegypto, per mare Rubrum traduxerit, quanta in deserto bellorum occurrentium aduersa pertulerit, quanta fortitudine, et prudentia uictorie compos exstiterit: historie textus diligenter insinuat, qui bella bellis, timores timoribus frequenter continuat: raro quidem,  siue iunior, siue senior ab inquietudine bellica cessasse comprobatur, nisi forte cum in terra Madian oues Iethro soceri sui pauisse memoratur. Iste ergo Moyses, qui tanto usu belli attritus, mira sapientia fuerat eruditus, non est credendum, ut in suo, uel suorum habitu quidquam permiserit indecens latitare, quod eorum posset uirilem audaciam infirmare, ne quos ad amorem uictorie uigor impellebat natiuus, turpiter reuocaret timor ille furtiuus. Quem timorem, qui noscitur de absentia feminalium prouenire, non tam uiris quam forte mulieribus estimo conuenire, quas ad agenda exteriora negotia sexus infirmior cognoscitur impedire, et in domesticis, priuatisque operibus potest facilius uestis reliqua custodire.



CAPITULUM LIu.


uerumtamen, ut audacius loquar, nec illas Amazones estimo feminalibus caruisse; que, relicta quiete, quam eis uidebatur natura muliebris contulisse, ad arcus et pharetras, peltas et gladios prorumpebant, et animo uirili fortiter aduersariis imminebant. Ut autem equis et curribus possent facilius insilire, et inde iterum expeditius desilire; peltas, id est scuta rotunda agilius circumferendo se munire, et in hostes dandos, iaculum fortius intorquere, mamillas suas astringebant fascia pectorali, ne licenter effluerent mollitie naturali. Unde Dominus, cum per Ieremiam populum suum argueret obliuionis: »Nunquid, ait, obliuiscitur uirgo ornamenti sui, et sponsa fascie pectoralis sue? Populus  424 uero meus oblitus est mei .« Et per Isaiam cum filiabus Sion minaretur inferre supplicium: »Et erit, inquit, pro fascia pectorali cilicium .« Aiunt uero quidam, quod iste Amazones in bello sic una de mamillis suis pectorali fascia constringebant, ut alteram liberam redderent, et eamdem nudam exponerent, ut hostes suos, non solum armis uiriliter conquassarent, sed eosdem nuditatis sue captos illecebris muliebriter eneruarent, unde insignis ille peta, cum de Penthesilea earum regina loqueretur, sic ait:

Ducit Amazonidum lunatis agmina peltis
Penthesilea furens, mediisque in millibus ardet.
Aurea subnectens exerte cingula mamme uIRGIL.

 Unam quidem mammam Penthesilea aureo cingulo comprimebat, et alteram exerebat, ut ab una beneficio cinguli sese, ut dictum est, expediret, et per alteram, aduersarium irretiret. Iste ergo Amazones, regina quarum Penthesilea fuit, quibus cum Danais graue et diutinum bellum fuit, cum assiduo bellandi exercitio laborarent, et ad id uiriliter et honeste agendum, modis congruis se aptarent, quantum estimo feminalibus non carebant, ne fugientes in bello darent hostibus, non tam spem triumphandi, quam corruentes materiam insultandi. Nostris quoque temporibus in quibusdam terre partibus mulieres dicuntur feminalibus uti, etsi non omnes, tamen nobiliores, que seiuncte a conditione populari frequentius uehuntur equis, et laborant inquietudine  militari. Quas, etsi non uidi, ab eis tamen qui uiderunt certum esse cognoui. Si ergo mulieribus tanta cura est honestatis, ut feminalibus utantur, tegende gratia nuditatis: quis credat quod filii Isrel tempore Moysi tanta uel impudentia, uel imperitia laborarent, ut tantis occupati negotiis, uerenda feminalibus non uelarent? si autem feminalia credendi sunt habuisse, sicut rei conuenientia credendum insinuat; quid sibi uult, quod Aaron et filii eius in ministerio tabernaculi et altaris feminalia signanter iubentur habere, ut operiant carnem turpitudinis sue: cum etiam non iussi, operirent eam feminalibus, iuxta consuetudinem gentis sue? An relique omnes tribus feminalia credende sunt habuisse: sola uero eis tribus Leuitica caruisse? an potius cum altari ministrantes  nouo quodam genere uestium induuntur, noua quoque feminalia ceteris adiunguntur, ut uetera non solum reliqua uestimenta, sed et feminalia deponantur, et noua, tam feminalia, quam cetera pariter assumantur? Neque enim conueniens erat, ut cum in exterioribus grata quedam et mystica nouitas emineret, ne minister sacris altaribus presentatus, esset tanquam paries dealbatus. Nouis ergo feminalibus byssinis, quemadmodum et tunica byssina sacerdos iubetur adornari, quando ministrat tabernaculo uel altari, ut hoc habitu, non solum nuditati sue conferat tegumentum; sed et induentibus innuat sacramentum. Quia uero quid singula significent indumenta, non est nostri, uel otii, uel propositi demonstrare, hic saltem quod proposuimus,  utcunque conabimur, explicare, quid uidelicet feminalia byssina signare, que sermo diuinus altari ministrantibus, tam signanter uoluit assignare.



CAPITULUM Lu.

Nostis quia feminalia partes illas corporis uestiunt et astringunt, per quas humana generatio propagatur, per quas uir uxori carnali commercio copulatur, per quas, ut paulo inuerecundius dicam, pruritus libidinis consummatur, maior qua nulla esse uoluptas corporis comprobatur. In feminalibus ergo continentia designatur, per quam huius expletio uoluptatis omnimodo relegatur, per quam concubitus, non solum adulterinus, uel fornicarius cercetur, sed  etiam maritalis, qui remedii uel prolis gratia coniugibus indulgetur. Quasi enim feminalia uidetur non habere, qui talibus inuenitur officiis indulgere, qui a tali copula se non studet cohibere, nec contactum muliebrem a se penitus remouere: »Bonum est, inquit Apostolus, mulierem non tangere .« Pulchre ergo diuinus ea sermo altari ministrantibus asseruit specialiter conuenire, ut eis studeant carnis sue turpitudinem operire, ne inueniantur mores ab officio dissentire, si quis sine illis altari presumpserit deseruire. Neque enim debet ministerium sibi altaris assumere, qui ceteris uirtutibus continentiam non studet adiungere, quia sicut nonnisi sanctus debet altario famulari, sic ad famulandum nonnisi continens potest sanctificari. Mirum  ergo fortasse uidebitur, cur Aaron et filii eius ad seruiendum altari sanctificati legantur, cum huiusmodi continentiam nullatenus habuisse cognoscantur. Qui enim uxores et liberos successione continua ad aduentum Christi habuerunt: constat quia huiusmodi continentie operam non dederunt. Sed sciendum quod illi uitam clericorum, ut supra dictum est, non realiter expresserunt, sed figuris et enigmatibus presignarunt, ut in illis umbra esset pro tempore transitura, in istis autem ueritas permansura. »Omnia, inquit Apostolus, in figura contingebant illis: scripta sunt autem propter nos .« uestes igitur eorum, uirtutes 425 significant clericorum, sine quibus non sanctificantur qui altari uel tabernaculo famulantur.  Unde scriptum est: »Faciat uestes Aaron, in quibus sanctificatus ministret mihi. Hec autem, inquit, erunt uestimenta que faciet .« Et enumeratis quibusdam uestibus, quibus tam Aaron quam filii eius erant induendi, subiunxit: »uestiesque his omnibus Aaron fratrem tuum, et filios eius cum eo, sanctificabisque illos, ut sacerdotio fungantur mihi .« Et statim adiungit de feminalibus, quod superius positum est: »Facies et feminalia linea, ut operiant carnem turpitudinis sue, ne iniquitatis rei moriantur .« Quod autem hic non additur: »uestiesque his Aaron et filios eius, sicut antea de ceteris uestibus dictum est, quibusdam uidetur diligentius esse attendendum, tanquam sine causa non fuerit pretermissum. In quibusdam etiam  aliis locis ubi Moyses, uel iubetur uel obedit uestire Aaron et filios eius, cum sacre uestes in medium proferuntur, non tamen inter eas feminalia nominantur; tanquam, uel a sacrarum uestium numero secernantur, uel ab ipso Moyse Aaron et filii eius nequaquam feminalibus indui iubeantur. Dicitur in Exodo ad Moysen: »Cumque laueris patrem cum filiis aqua, indues Aaron uestimentis suis, id est linea tunica superhumerali et rationali, quod constringes balteo, et pones thiaram in capite eius, et laminam sanctam super thiaram. Filiosque quoque illius applicabis et indues tunicis lineis, cingesque balteo, Aaron scilicet et liberos eius, et impones eis mitras, eruntque sacerdotes mei religione perpetua .« Nihil de feminalibus precipitur.  Item in Leuitico: »Statimque obtulit Moyses Aaron et filios eius. Cumque lauisset eos, uestiuit pontificem subucula linea, accingens cum balteo, et induens tunica hyacinthina, et desuper humerale imposuit, quod astringens cingulo aptauit rationali. Cidari quoque texit caput, et super eum contra frontem posuit laminam auream. Filios quoque eius oblatos uestiuit tunicis lineis, et cinxit balteo, imposuitque mitras ut iusserat Dominus .« Nihil hic quoque de feminalibus adiungitur. Ex quo, ut quidam uolunt, datur intelligi, quia lex diuina per Moysen figuratur. Lex enim, que per Moysen data est, ministris altaris continentiam non imponit, sed eam tantummodo assumendam proponit, ut scilicet, quam sit commendabilis, quam tenenda, quam conueniens  sacerdotibus continentia lex doceat, et hoc est quod Moysi dicitur: »Facies feminalia,« isti uero non ex imperio, sed affectu spontaneo eam sibi assumant, et hoc est quod dicitur: »Operiant carnem turpitudinis sue .« Moysi est, inquiunt, feminalia facere, hoc est continentiam edocere, istorum uero et non Moysi, carnis sue turpitudinem operire. Ceterum, quantum mihi uidetur, ex multis eiusdem Scripture locis, potest facile comprobari, quod eos qui altari seruiunt, oportet feminalibus coarctari, nec uestes cetere sufficiens eis conferunt ornamentum, nisi etiam feminalibus speciale impendant feminalia tegumentum.



CAPITULUM LuI.

Certum est quidem quod Moyses Aaron et filios  eius uestesque eorum iubetur consecrare. Ne uel non consecratus uel sine uestibus consecratis quis eorum presumat ministrare. Dicitur in Exodo: »Cum tuleris de sanguine qui est super altare et de oleo unctionis, asperges Aaron et uestes eius, filios et uestimenta eorum, consecratisque et ipsis et uestibus tolles adipem de ariete,« etc.  His autem sanctis uestibus idem Moyses ipsum Aaron et filios eius induere precipitur, sicut inferius in eadem Exodo legitur: »Applicabis, inquit, Aaron et filios eius ad fores tabernaculi testimonii et lotos aqua indues sacris uestibus ut ministrent mihi .« Si quis autem putauerit inter eas uestes, quas Moyses consecrare et quibus Aaron et filios  eius iubetur induere, non debere feminalia computari, inueniet, si requirat, diuinam Scripturam sibi aperte aduersari: »Ecce, inquit Dominus, uocaui ex nomine Beseleel filium Huri, dedique ei socium Ooliab filium Achisamech, et in corde omnis eruditi posui sapientiam ut faciant uestes sanctas in ministerio Aaron et filiis eius .« Que autem sint iste uestes, sequentia declarant. »Fecerunt, inquit, Beseleel scilicet et Ooliab tunicas byssinas opere textili Aaron et filiis eius, et mitras cum coronulis suis ex bysso; feminalia quoque linea byssina, cingulum uero de bysso retorta.« etc.  Ecce inter uestes sanctas aperte feminalia computantur; et in Leuitico sancta multo apertius nominantur. »Loquere, ait, ad Aaron fratrem tuum ne  omni tempore ingrediatur sanctuarium quod est intra uelum, ne moriatur, nisi hec ante fecerit: Tunica linea uestietur, feminalibus lineis uerecunda celabit, accingetur zona linea; cidarim lineam imponet capiti. Hec enim uestimenta sunt sancta, quibus cunctis cum lotus fuerit, induetur .« uidetis quia et feminalia sancta dicuntur, et eis ministri altaris cum loti fuerint induuntur. Sed a quo uel lauantur uel loti induuntur? Ab illo utique cui dicitur: Cumque laueris patrem cum filiis aqua, indues Aaron uestimentis suis. Et iterum: »Applicabis Aaron et filios eius ad fores tabernaculi: et lotos aqua indues 426 sanctis uestibus.« Ergo luce clarius est, nec ulla auctoritas reluctatur quod continentia, que per feminalia designatur, Moyses, id  est lex diuina non solum commendare, sed et ministrantibus altare uoluit imperare, ut procul dubio transgressores habeantur mandati, si ministrantes non dederint operam castitati. Huiusmodi autem continentia forte non iniungitur homini sed ordini, ut scilicet non quicunque homo est, continere necessario iubeatur, sed qui ad altaris ministerium sacris ordinibus sublimatur. Cuiuis enim homini conceditur remedium coniugale, sed hanc concessionem fastigium supergreditur clericale. Adeo quippe ministerio altaris continentia comes indiuidua deputatur ut sine ea reus iniquitatis minister moriatur, sicut paulo ante audistis: »Loquere, ait, ad Aaron fratrem tuum, ne omni tempore ingrediatur sanctuarium ut non moriatur, nisi hec ante fecerit: tunica  linea uestietur; feminalibus lineis uerecunda celabit.« Et iterum: »Facies et feminalia linea, ut operiant carnem turpitudinis sue, ne iniquitatis rei moriantur.« Constat ergo quia illis ex precepto legis iniungitur, quod contemptum morte punitur. Quod autem dictum est: »Operiant carnem turpitudinis sue,« prompta eorum uoluntas mihi uidetur designari, que diuino imperio debet cooperari, ut scilicet continentie iugum festinet amplexari, nec imposito, ceruice tumida reluctari. Sic nimirum et Moyses nos induit, et nos ipsi nostram turpitudinem operimus, cum ille docet et precipit, et nos cooperando illius preceptis obedimus. Neque enim iugum eius in angaria, quemadmodum crucem Simon ille Cyreneus,  uel suscipere uel portare, sed offerenti cum gaudio debemus occursare, ut quod illius beneficium est imponendo, nostrum fiat meritum assumendo. Denique boui mansueto iugum arator imponit, et eidem iugo bos alacer et bene domitus spontaneam ceruicem supponit. Quasi boui arator dicit: »Tollite iugum meum super uos, iugum enim meum suaue est .« Et bos illi: »Legem pone mihi, domine, in uia tua, et dirige me in semitam rectam .«



CAPITULUM LuII.

Si autem cum ministerio altaris assumere continentiam recusamus, idem ministerium necesse est deponamus: imo illud assumere nullatenus presumamus, quia nec deponi potest, si semel assumatur,  nec utile esse potest, si sine continentia presumatur. »Precipe, inquit, Aaron et filiis eius: Hec est lex holocausti: cremabitur in altari tota nocte usque mane: ignis ex eodem altari erit. uestietur sacerdos tunica et feminalibus lineis .« uidetis, Aaron et filiis eius a Moyse, imo a Domino preceptum constitui, ut feminalibus uestiantur, alioquin contra legem holocausti facere comprobantur. Lex, sicut Apostolus ad Hebreos scribit: »Umbram habet futurorum bonorum ,« id est que sub legis titulo litteraliter continentur, ea significant que tempore gratie spiritaliter exhibentur. Quod ergo de sacrificio dicitur holocausti, figurate debet intelligi: holocaustum est, cum de hostia immolata ad uescendum nichil relinquitur, sed in altari celitus  igne misso tota consumitur. Sacerdos inuitat populum ad immolandum holocaustum, cum ei uite perfectioris commendat fastigium, ut eos qui capere possunt, sermone congruo ad illud studeat excitare, et eos qui iam ceperunt, ut in proposito permaneant, confortare. Est enim etiam in populo eos aliquoties inuenire, qui arctiora uiuendi monita non recusent audire, qui maiorum exhortationibus inflammati, curis carnalibus desinant deseruire, et meliora emulando carismata, mandatis spiritalibus gaudeant obedire. Ii per manum Aaron holocaustum Deo uidentur allegare, cum doctrina illius et ministerio, ea que mundi sunt, perfectionis intuitu, diligunt relegare. Quomodo autem quiuis doctor potest huius perfectionis regulam edocere,  nisi formam se ipsum studeat exhibere, nisi inter cetera continentiam tenere cognoscatur, sine qua uiuendi perfectio nullatenus consummatur? Pulchre ergo cum lex holocausti describitur, feminalibus indui sacerdos precipitur, ne qui perfecta aliorum opera offerre Deo et commendare diuinitus imperatur, imperfectionis sue obstaculo repelli mereatur. Perfectionem quippe quam uir popularis offert gratuito, sacerdos offerre iubetur ex debito, quia, cum ad sacrum altaris ministerium ordinatur, uiuendi perfectio ei comes indiuidua deputatur. Quod bene in eodem Leuitico  sermo consequens innuit, qui omne sacrificium sacerdotum holocaustum fieri debere instituit, iubens ut ad uescendum ex eo nichil penitus relinquatur, sed totum igne, sicut  paulo ante dictum est, consumatur. Nunquam hoc populo uidetur sermo diuinus imperare, ut nonnisi holocaustum debeat immolare, cum multa ei sacrificiorum genera concedantur, quibus, si peccauerint, Deum sibi placare mereantur. Solis autem Aaron et filiis eius solum iniungitur holocaustum, ut nichil carnale, nichil sapiant imperfectum: nichil sibi uoluptuosum presumant retinere, sed se totos igni diuino studeant exhibere. »Hec est, inquit, oblatio Aaron et filiorum eius, quam offerre debent Domino in die unctionis sue .« Unctio ista ordinatio est clericorum, qua per 427 impositionem manus, Domino consecrantur, et ad peragendum altaris ministerium, et tractandum sacrum mysterium spiritali gratia perunguntur.  De qua Paulus Timotheo, quem ordinauerat, loquens: »Noli, inquit, negligere gratiam, que est in te, que data est tibi per prophetiam, cum impositione manuum presbyterii .« Et in alia Epistola ad eumdem: »Admoneo, inquit, te, ut resuscites gratiam, que est in te, per impositionem manuum mearum .« Que est igitur oblatio, quam Aaron et filii eius in hac unctione, in hac sua consecratione Domino iubentur offerre? »Decimam, inquit, partem ephi simile in sacrificio sempiterno .« Simila uel similago panis est tener et purus, et delicatus, per quem lex que per Moysen data est figuratur, de qua Paulus: »Lex, inquit, sancta, et mandatum sanctum, et iustum, et bonum ;« et iterum: »Scimus, ait, quia lex bona est .« Hanc legem  minister altaris de qua unctus est, offerre iubetur, et ne ab offerendo die se crastina liberum arbitretur; quandiu eam offerre debeat, diligentius edocetur. »In sacrificio, inquit, sempiterno.« Mirum quomodo illi Aaron significatiuo possit hec determinatio conuenire, ut in die unctionis sue sacrificium debeat sempiternum offerre, cum nec illa unctio, nec legalis oblatio sempiternum habuerit statum, sed ueniente Sancto sanctorum cessauerit unctio Iudeorum, et iam, non templum, non altare, non sacerdotium, non sacrificium certum sit eisdem Iudeis remansisse, sed hec omnia terminum accepisse. Nostris itaque clericis sempiternum sacrificium uerius assignatur, quod usque in finem seculi nullatenus terminatur; tunc uero nullum alium  inuenit finem, quam de quo scriptum est: »Omnis consummationis uidi finem ,« et pro quo multi psalmi titulantur: In finem.



CAPITULUM LuIII.

Sed quo ordine huiusmodi sacrificium a clericis debet offerri? »Medium, inquit, eius mane, et medium eius uespere .« Habet lex duo media, id est duplicem intellectum, litteralem scilicet et spiritalem, quorum litteralem mane, spiritalem uespere debemus offerre. Mane, illud est tempus, quo eadem lex data est usque ad aduentum Christi, quando scilicet per obseruantias et ceremonias carnales, quamdam cognitionem Dei rudem et nouam Iudeis ipsa lex dicitur infudisse,  et ab eis ignorantie tenebras aliquantulum remouisse. Unde et Dauid: »Notus in Iudea Deus .« uespera est ab aduentu Christi usque in finem; quando sensus legis mysticus, nobis plenius denudatur, quando Christi cognitio non inchoata, sed quasi consummata declaratur, quia non adhuc uenturus, sed iam uenisse predicatur, et iam non per uitulum, arietem, ouem, capram, turturem et columbam adhuc dormitantibus umbraliter dilucescit, sed per corpus proprium iam pridem uigilantibus realiter innotescit. De illo mane dicit Apostolus: »Omnia in figura contingebant illis ;« et de uespere subiungit: »Scripta sunt autem propter nos, in quos finis seculorum deuenit .« In illo mane filiis Isrel Moysi  facies est uelata, et Sancta sanctorum oppanso uelamine consignata: in hoc uespere, reuelata facie gloriam Domini speculantes transformamur a gloria in gloriam tanquam a Domini spiritu. Mane itaque, medium legis offeramus, id est litteralem eius intellectum illius temporis hominibus concedamus: sciamus illis carnalia sacrificia conuenire, eos licenter curis carnalibus inseruire. Sic enim quasi legis medium offerre uidemur cum quando, et quibus iniunctum sit, diligentius intuemur, scientes inobedientie arguendos non eos, quo tunc temporis legem spiritaliter non tenuerunt, sed qui eam litteraliter tenere noluerunt, uel forte propter scrupulositatem suam nullatenus potuerunt. uespere uero alterum legis medium debemus offerre, id est spiritalem eius intellectum noue gratie clericis assignare, ut perfectionem,  quam oblatio Aaron et filiorum eius insinuat figurate: isti ex quo sacris ordinibus perunguntur, rei teneant ueritate. Nam si clericus legi carnaliter adherendo Aaron se et filiis eius uult conferre, utrumque legis medium uespere, contra preceptum uult offerre, cum alterum mane, alterum uespere sit potius offerendum, et utrumque certo ordine distinguendum, neque enim illis uel hominibus uel temporibus sensus indicitur spiritalis, neque nobis e regione superficies litteralis, sed cuique tempori proprium medium assignatur, ut tunc licite littera; nunc uero spiritus necessario teneatur. Igitur Aaron et filii eius materialem uitulum, arietem, ouem, capram immolent, sicut eis legis littera precepit immolare: nostri uero clerici  corpus Christi et sanguinem, sicut idem Christus uoluit imperare. »Hoc facite, inquit, in meam commemorationem .« Illi in sacrificio temporali figurate feminalibus lineis uestiantur: isti in sacrificio sempiterno sancta et honesta continentia precingantur. Hanc enim eis precipue sermo diuinus iniungit, cum de Aaron sacerdotis predictos oblatione subiungit: »Que in sartagine oleo conspersa frigetur .« In sartagine ueraciter oblatio frigitur clericorum, cum feruore castitatis compescunt fluxos pruritus lumborum, ut, cum euagandi genuinus mouetur affectus, nullus ei omnino 428 concedatur effectus. In sartagine frigitur clericus, cum a se contactus molles et lasciuos penitus  alienat, cum intra claustra continentie libidinis incentiua refrenat, cum carnem suam cauterio castitatis adurit, cum sufficienter eius impetus uitiosos exurit. Nihil quippe magis indecens, quam eum qui tam pro se, quam pro ceteris assistit altari; in locis humentibus et ceno luxurie uolutari, quia, sicut in altari, semper ignis diuinus iubetur ardere, sic eiusdem altari minister igne sacro debet carnis lasciuiam cohibere. Hec oblatio, hec frixura non mediocriter commendatur si tamen, ut lex precipit, oleo conspergatur. »In sartagine, inquit, oleo conspersa frigetur.« Oleum misericordiam signat, quia oleion Grece, misericordia est Latine, et cum quis appetit alicuius curare infirmitatem, primo compassionis misericorditer infundit lenitatem. De qua Apostolus:  »Si preoccupatus, inquit, fuerit homo in aliquo delicto, uos qui spirituales estis instruite huiusmodi in spiritu lenitatis .« Prima autem et precipua misericordia est, qua sibi ipsi quilibet miseretur, et Deo uero placere promeretur, iuxta illud cuiusdam sapientis: »Miserere anime tue, placens Deo .« Et alius sapiens: »Bene facit anime sue uir misericors . Qui enim sibi nequam, cui bonus poterit inueniri? cum a se ipso quisquis debeat texturam bonitatis ordiri? Proinde necesse est ut frixura oleo conspergatur, id est intentione placendi Deo continentiam clericus amplectatur; et ex eo quod carnales uiriliter eneruat affectus, non temporales, sed spiritales querat inuenire profectus. Alioquin frixura nimis arida, nimis insipida,  et prorsus inutilis inuenitur, si huius oleo misericordie non conditur. Plures quidem ethnici inueniuntur continentiam habuisse, sed quia non per hanc Deo uero placere studuerunt, digno fructu continentie caruerunt. Perfecta est igitur oblatio clericorum, cum spiritalem sensum legis satagunt adimplere, cum propter Deum diligunt continere, cum carnis lasciuos appetitus igne diuino diligunt concremare, et nichil sibi ex eis proprium assignare. Eapropter sermo diuinus de oblatione Aaron sic concludit: »Omne sacrificium sacerdotum holocaustum erit .« In his uerbis si remota superficie littere sensus attenditur spiritalis, nulla his, qui sacris funguntur ordinibus copula relinquitur coniugalis:  nec permittitur tanta corporis uoluptas assumi, ubi omne sacrificium fieri holocaustum, id est totum igne iubetur consumi.



CAPITULUM LIX.

Nec moueat quod in eodem Leuitico longe infra de pontifice dicitur: »uirginem accipiet uxorem ; et apud Ezechielem de sacerdotibus: »uiduam, inquit, et repudiatam non accipient uxorem, sed uirginem de semine Isrel .« Si hec uerba ad litteram noster sacerdos uelit accipere, sciat se debitorem uniuerse quoque legis faciende, ut scilicet uitulum quoque, et arietem uel cetera huiusmodi materialiter debeat immolare, et omnia que lege mandata sunt litteraliter obseruare. uerum quia sicut Apostolus ait: »Lex spiritalis est  ;« necesse est hoc spiritaliter accipiatur, ut uirgo quam sacerdos uxorem iubetur accipere, illa intelligatur, de qua Apostolus ait: »Despondi uos uni uiro uirginem castam exhibere Christo . Ecclesia quippe uirgo est, quia integritatem fidei sue non substernit corruptori diabolo; et mater est, quia spiritales filios generat Christo. Hanc sacerdos noster sibi uxorem debet accipere, hanc semine uerbi Dei spiritaliter fecundare, de hac in nomine fratris defuncti, id est Christi filios generare. Ad hoc idem Christus apostolos ordinauit, informauit, suosque reliquit successores, ut ad multiplicandum fideles Ecclesie populos, solliciti eius fierent adiutores. Unde Paulus: »Dei, inquit, sumus adiutores .« Qualis autem uite eosdem apostolos Christus esse uoluerit; non tam loquendo  imperare, qua uiuendo uoluit demonstrare, ut eius doctrina sine omni scrupulo commendabilis haberetur, que non tam de facilitate uerborum, quam de grauitate morum procedere uideretur. Hanc igitur de qua loquimur continentiam, tanta in se ipso integritate Christus uoluit consignari, ut nulla eam uel macula, uel suspicione macule sineret uiolari: tam integrum huiusce castitatis seruauit ornamentum, ut nullum ei ex parte aliqua inferre detrimentum. Denique et in ea de qua natus est uirgine, eadem continentia resplendiuit, que sicut continens ante partum, sic mansit et post partum: nec illi data castitas fecunditati, nec fecunditas preiudicium intulit castitati. Carnem quippe humanam Christus cum in utero sumeret uirginali sponsam sibi copulauit  Ecclesiam in thalamo nuptiali, et nec matri abstulit integritatem cum de ea nasceretur; nec Sponse minuit castitatem cum ei iungeretur. Ex quo satis innuitur, quia eos quos ad regendum et instruendum eamdem Ecclesiam uice sua uoluit sublimari, et ad generandum spiritales filios ordinari, sibi quoque uiuendo uoluit conformari, ut ex quo ad tam sanctum officium aspirarent, carnales a se complexus omnino 429 relegarent, et solius Ecclesie fecundandis profectibus incubarent. Non enim congruum duxit ut duas uxores, carnalem scilicet, et ad placendum utrique diuisum tempus eligeret; sed totum eius studium ad seruiendum et placendum Ecclesie uoluit applicari, non carnalis Sponse carnalibus illecebris  implicari. Proinde cum discipulos eligeret, nullum in gradu apostolico manere uoluit uxoratum, nullum carnalis copule uinculis occupatum; sed sicut eos qui nondum uxores acceperant non permisit postmodum nuptiis alligari, sic eos qui acceperant, ab eisdem uoluit uinculis relaxari. Quod bene in Euangelio ostenditur, cum Petrus tam se quam coapostolos suos asserit omnia reliquisse: inter que omnia ipse Christus inuenitur nominatim uxorem posuisse. »Ecce, inquit Petrus, nos reliquimus omnia, et secuti sumus te, quid ergo erit nobis?« ---»iehsu autem dixit eis: »Omnis qui reliquerit domum, uel fratres, aut sorores, aut patrem, aut matrem, aut uxorem, aut filios, aut agros propter  nomen meum, centuplum accipiet .« uidetis quia is qui omnia reliquit, nequaquam sibi uxorem retinuit, sed qui forte huiusmodi erat uinculis obuolutus, cum ad apostolatum accederet, ab eis penitus est solutus, alioquin Petrus, uel quilibet ceterorum, non omnia reliquisset: si uxorem que inter cetera carnalia plus delectat, et inter relinquenda ponitur, retinere uoluisset.



CAPITULUM LX.

Quod etiam apud Lucam eleganter signatur, ubi perfectionis regula eisdem apostolis imperatur: »uendite, ait, que possidetis et date eleemosynam: facite uobis sacculos qui non ueterescunt, thesaurum non deficientem in celis .« Et ne exterioris abiectio possessionis uideretur imple e totius mensuram perfectionis, statim iungit de continentia,  ostendens quia, si Ecclesie doctoris non decet pecunie sacculum possidere, multo minus uxoriis complexibus inherere. »Sint lumbi uestri, ait, precincti, et lucerne ardentes .« In his uerbis satis aperte continentia commendatur, satis aperte carnalis copula relegatur, quia ubi precinctio lumborum imperatur, nullus omnino effectus luxurie relaxatur. Alioquin lumbi non precincti, sed discincti habebuntur, si ad fluxum libidinis libertate optata potiuntur. Hoc nimirum in Leuitico mystice figuratur, cum zona cingi linea sacerdos imperatur: »Feminalibus, inquit, lineis uerecunda celabit, accingetur zona linea .« Ne illorum feminalia defluant, zona iubentur accingi, ne istorum continentia relaxetur, lumbi eorum iubentur precingi: ex quo patet quia Christus eos uoluit uacare  prorsus a nuptiis, Dominum suum uigilanter exspectare, quando reuertatur a nuptiis, »ut, cum uenerit, et pulsauerit, confestim aperiant ei .« Et bene, confestim. Qui enim inter uxorios amplexus diligit obdormire, pulsanti Domino non potest confestim aperire; sed somno carnalis illecebre temporibus pregrauatis necesse habet excitari pulsibus iteratis: excitatus uero, nec sic Domino pulsanti festinanter occurrit, quia somni delectatio recens pulsa frequenter recurrit, eumque laborat multis adhuc oppressionibus impedire, quem usque ad id temporis suis potuit maculis irretire. uerum qui in castris continentie, in acie castitatis, Domino sollicite satagit militare, non soluto lumbati carnis lenociniis incubare, sed propter nocturnos timores tenens gladium,  super femur suum peruigil excubare: is nimirum Domini pulsantis legitime prestolatur aduentum, imo uix patienter more alicuius sustinet interuentum. Talis erat Paulus cum diceret: »Cupio dissolui, et esse cum Christo .« Cupio, inquit, ut pulset, quia pulsanti occurrere sum paratus, utpote qui excubias celebro non lumborum blanditiis soporatus. De qualibus et Christus subiungit: »Beati serui illi, quos cum uenerit Dominus, inuenerit uigilantes .« Quali uigilia huiusmodi seruos uelit Dominus uigilare, uerbis precedentibus uoluit demonstrare, iubens eos lumbis precinctis Dominum a nuptiis reuertentem exspectare, et eamdem uigiliam sequenti sermone non mediocriter commendauit, cum eam adiuncta similitudine  multipliciter replicauit: »Et si in secunda uigilia, inquit, et si in tertia uigilia uenerit, et ita inuenerit, beati sunt serui illi: hoc autem scitote quia, si sciret paterfamilias qua hora fur uenturus esset, uigilaret utique, et non sineret perfodi domum suam. »Ideo, et uos estote parati .« uolens autem scire Petrus utrum hec parabola uigilandi, et precinctis lumbis Dominum exspectandi, omnibus generaliter, an quibusdam specialiter debeat assignari: »Ait ei: Domine, ad nos dicis hanc parabolam, an et ad omnes?«  Hoc est dicere: Nos quibus presentialiter loqueris, sub hac regula continendi astringis: an eamdem regulam tam remotis quam presentibus indifferenter iniungis? Et Dominus  ut ostenderet ab hac lege populum relaxari, et eam populi doctoribus specialiter assignari, respondit; »Quis putas est fidelis dispensator, et prudens quem constituit Dominus super familiam suam, ut det illis in tempore tritici mensuram?«  Ac si dicat: Eum quippe ad has continendi regulas specialiter instruo; quem super familiam meam dispensatorem constituo, ut det illis mensuram tritici, 430 id est uerbum uite pro capacitate cuiusque distribuat audienti, et hoc in tempore, id est cum correxerit mores suos alios corrigenti. Aliter enim fidelis non erit dispensator, aliter non erit commendabilis disputator: si presumpserit non faciens que facienda sunt edocere, si incontinens continentiam suadere. Si autem fecerit et sic docuerit, preproperus, uel preposterus non inuenietur. Et ideo speciali  quadam beatitudine perfruetur, que ibidem sequenti uersiculo continetur. »Beatus, inquit, ille seruus, quem, cum uenerit Dominus, inuenerit ita facientem .« Quid est: Ita facientem? Utique precinctis lumbis excubias celebrantem, fideliter in tempore mensuram tritici dispensantem: uirtutum fastigia non tam sermonibus, quam moribus commendantem. Quem sic Christus precinctis lumbis inuenerit expeditum, non reumatibus libidinis, tanquam mollibus uestimentis et defluentibus impeditum, festina beatitudine munerabit: et precincto precinctus uice debita ministrabit. Hoc est quod ait: »Precinget se, et faciet illos discumbere: et transiens ministrabit illis .« Tunc quippe ad remunerandum bonum seruum Christus precingitur, id est  nullis obstaculis impeditur, cum eo pulsante idem seruus in acie continentie uigilans inuenitur, nec obiicit opera carnis, que processu temporis igne iudiciario debeant uindicari, sed uitam angelicam, quam statim angelica decet beatitudine munerari, angelicum nempe est uiuentem in carne carnis legibus non teneri, et eum certum est angelico consortio uelocius adhiberi. Quem uero Christus inter uxorios complexus inuenerit consopitum et soluto cingulo, uestimentis defluentibus prepeditum, ad hunc remunerandum, et ipse quasi prepeditus, et tardus inuenitur, dum illius meritis, uel nunquam, uel sero celestem gloriam impertitur, non quod eius impossibilitas arguatur, sed illius scrupulosa infirmitas accusatur. Eapropter, apostolos, quos  perfectionis fastigio uoluit insigniri talibus noluit maculis irretiri; sed quibus pecuniarie sacculum facultatis, eisdem quoque abstulit uxorie lenocinia uoluptatis, ne cogitantes que mundi sunt, quomodo uxoribus complacerent, ad uacandum et placendum soli Deo liberos animos non haberent.



CAPITULUM LXI.

Nullus igitur illorum, postquam apostolus factus est, uel uxorem legitur accepisse, uel acceptam tenuisse, uel filios genuisse, sed sic eos constat deinceps, uitam celibem habuisse. Ut prorsus nil uxorium inueniantur egisse. Denique Ioannem Zebedei uolentem  uxorem ducere, a proposito reuocauit, cui postmodum Apostolo pendenti in  cruce matrem uirginem uirgini commendauit. Scimus quidem, Euangelio referente, quod ad cuiusdam de populo nuptias inuitatus non recusauit ire, ne nuptias damnasse uideretur: imo eas signorum suorum initio consecrauit, ut eas esse commendabiles nulli dubium haberetur. Nullus uero apostolorum ad suas cum nuptias legitur inuitasse: nullius eorum nuptias sua ipse presentia commendasse: imo Ioannem, ut dictum est, a propositis curauit nuptiis reuocare, quem in proximo, apostolatus gratia uolebat sublimare. Quare hoc? nisi ut se ostenderet, et his qui sunt de populo nuptias indulgere, et apostolicos uiros a nuptiis prohibere, ne quorum erat tam diuersa professio, equalis esset uiuendi religio? Quem enim profectum Christus natus de  uirgine clericis attulisset, si eos in eo quo sub lege erant proposito reliquisset, cum ipsi populo non parum contulerit sanctitatis, non parum pudicitie, non parum honestatis? Nunquid est credibile ut in aduentu eius proficeret conditio popularis, et que multo est dignior, profectum non acciperet clericalis: et sic ad populum largiora solito eius beneficia deuenirent, ut eos qui primi, et precipui sunt, clericos preterirent? Imo prima et precipua clericis debuerunt conferri, quos diuina gratia ceteris uoluit anteferri, ut eis tanquam montibus pacem Deus precipuam impertiret, et per eos ad humilitatem collium iustitia deueniret. Ideo ille Dauidicus leuat oculos ad montes unde sibi uenire auxilium arbitratur, sciens quia primo montes suscipiunt quod  postmodum collibus infundatur . Nostis quia lex uetus, et ante legem Patrum traditio, etsi fornicationem, uel adulterium condemnauit, habenas tamen castitatis non magnopere coarctauit, sed funem continentie sic permisit laxari, ut liceret uni uiro multis simul uxoribus matrimonio copulari. Unde Iacob, Elcana, Dauid, multique alii, tam iusti quam iniusti plures simul uxores leguntur habuisse, nec tamen per hoc adulterii maculam incurrisse. Huius quippe rei mysterium quod pulchre illi tempori congruebat, huiusmodi nuptiis excusationem congruam pretendebat. Illo enim tempore, etsi precipue plebs Hebrea Deum colere uidebatur, que segregata a ceteris, quasi peculiaris populus  habebatur, de aliis tamen multis et diuersis nationibus Deum aliqui diligebant, eique uel fide sola, uel hostiarum quoque muneribus, uel modis quibuslibet placentes seruiebant. Legitur Melchisedech Dei summi sacerdos exstitisse; legitur Iob Deo non mediocriter placuisse; filii quoque eiusdem Iob, et amici, uel consolatores eius Deum uerum credunt coluisse, 431 quos tamen, Hebreos certum est non fuisse: Egyptum quoque obstetrices ille que ut parentum Hebrearum mares occiderent, mandatum acceperunt, Deum potius quam regem timuerunt: »Timuerunt, inquit, obstetrices Deum, et non fecerunt iuxta preceptum regis, sed conseruabant mares .« Et infra: »Bene fecit, inquit, Deus obstetricibus; et quia timuerunt obstetrices Deum, edificauit illis  domos .« Et quis istos solos quos hic apposui, estimet diuino fuisse cultui mancipatos, et non potius alios eodem spiritu, diuersis locis, et temporibus inspiratos, qui errore gentium procul facto, creatorem suum, et omnium coluerunt, eique uera fide, et iustis operibus coheserunt? Sed quia ad comparationem illorum qui uaria delusi fallacia, demonibus ubique gentium seruierunt, pauci admodum qui uerum Deum colerent, exstiterunt: ideo nulla, uel rara in Scripturis diuinis eorum mentio commendatur, quamuis plures eos fuisse ex paucis, quos prediximus, colligatur. Denique magi qui ab oriente fulgore fidei preuio Christum natum de uirgine Bethlehem quesierunt, nec ante, nec postea, Iudeos se fieri petierunt, sed fide uera oblatisque muneribus  Christum sibi propitium reddiderunt, quem Hebrei cecitatis perfusi nebula contempserunt. Quia ergo antiquis temporibus in multis, et diuersis nationibus, Deo uero aliqui seruiebant, eique relicta cultura idolorum nexu fidei coherebant: pulchre hoc in carnali coniugio typice signabatur, quod in spiritali multo sanctius agebatur, ut sicut uir unus multas simul uxores habere sinebatur, sic multarum animas nationum unus Deus recte sibi iungere crederetur. Et bene multe uxores uni uiro, non multis uiris una uxor licite iungebatur, quia multe nationes uni Deo, non multis diis una, uel natio, uel anima digne famulabatur. »Dominum, inquit, Deum tuum adorabis, et illi soli seruies ;« et Dauid: »Non adorabis Deum alienum .«



CAPITULUM LXII.


Cum autem Christus natus de uirgine toti mundo profectum afferret sanctitatis, in se ipso et in matre uirginalis commendauit sanctimoniam castitatis: fideles uero populos etsi ad eiusdem uirginitatis preruptum fastigium non cegit, ad unius tamen uxoris copulam thalamos eorum nuptiales redegit, ut scilicet, nullus deinceps multis simul uxoribus matrimonio iungeretur, sed unus una sanctiori mysterio contentus haberetur. Sic enim predicatione sua idem Christus, multas, diuersas gentium nationes ad fidem catholicam conuocauit: sic eisdem gentibus diuersas Iudeorum tribus, et familias sociauit, ut ex his parietibus edificium Ecclesie fabricaret, et utraque, imo pleraque angulari lapide couniret. Et uere  pleraque. Ipsarum quippe gentium non unus sed multi populi habebantur, qui diuersa colentes demonia errore uario tenebantur: et cum eos quasi unum efficeret errandi seductio generalis, multos tamen, et diuersos reddebat sua cuiusque superstitio specialis. Illi etiam pauci qui forte inter eos Deo uero cultum debitum exhibebant, eumdem ritum colendi, easdem inter se ceremonias non habebant, sed pro suo quisque arbitrio, Deo munera deferebat, prout tamen cuique diuinus Spiritus gratiam infundebat: aliud sacerdotem Melchisedech, de quo supra diximus, aliud beatum Iob legimus obtulisse, quorum tamen diuersa munuscula Deo credimus placuisse. Hi nimirum qui nullis fidei sacramentis imbuti, nullis erant doctrinis legalibus instituti: et tamen Deo  fide uera, et iustis operibus complacebant: huiusmodi legem non habentes, ipsi sibi erant lex, qui legem quidem in membranis, uel tabulis scriptam lapideis non habebant , sed ipsum opus legis scriptum suis in cordibus ostendebant. Quia igitur Christus, cum tam per se, quam per apostolos suos regnum celorum omnibus predicauit, omnes, siue Iudeos, siue gentes, sic ad unitatem fidei conuocauit, ut nullum in antiquo proposito manere permitteret, sed ad doctrinam Euangelicam omnes opportune importune, transire compelleret, ut non deinceps multas sibi, et diuersas plebes sineret famulari; sed unam solam uidelicet catholicam, Christianam mandatis euangelicis obsequentem. Pulchre hoc quoque in carnali coniugio uoluit figurari, et  ideo unum uirum non nisi uni uxori permisit ultra matrimonio copulari. Iam quippe non circumcisio, non preputium, non Iudea, non gentilitas erat ei more solito seruitura, sed sola Ecclesia non habens maculam, aut rugam digne pro meritis placitura, que, etsi coalita est multorum affluentia conuenarum, una tamen est, et alteram in suarum non recipit thalamo nuptiarum. Bene igitur ad demonstrandum huius coniunctionis intemerabile sacramentum, unumquemque uirum una etiam esse uoluit uxore contentum. Quod ita euangelicis et apostolicis litteris commendatur, ut attente legentibus nulla dubietas relinquatur: et ipso uisu, iam ita in Ecclesia est sancitum, ut non tam lectio quam rei ostensio  quemuis faciat eruditum. Nemo quippe temporibus nostris, multis simul uxoribus maritali uinculo federatur, quod si facere presumpserit, adulter sine preiudicio iudicatur. Quod bene Dominus in Euangelio designauit, cum 432 primum illud coniugium ad medium reuocauit, in quo, et legitime copule. Datur euidens documentum, et ipsius Christi, et Ecclesie exprimitur sacramentum. »Non legistis, ait, quia qui fecit ab initio masculum et feminam fecit eos; et dixit: Propter hoc dimittet homo patrem, et matrem, et adherebit uxori sue, et erunt duo in carne una?«  uolebat Christus, ut primo illi coniugio nostri se coniugati studerent conformare, quod Deus in principio uoluit ordinare, ut sicut primo homini non nisi unam Deus coniunxit  uxorem, sic tempore gratie nullus sibi presumeret numerus ampliorem. Ideo quod in Genesi dicitur, in Euangelio reponit, ut quia pudicitiam uerbo, et exemplo uenerat commendare, proposito primo coniugio posset eam in gradum pristinum reformare: »Adherebit, inquit, uxori sue, et erunt duo in carne una ;« non dixit adherebit uxoribus suis, et erunt tres, uel quatuor, uel eo amplius in carne una. In quo quid mysterii contineatur Paulus Ephesiis loquens diligenter exponit, cum hec eadem suis interserens uerba consequenter apponit: »Sacramentum hoc magnum est, ego dico in Christo, et in Ecclesia ;« ac si dicat: Quod non nisi inter duos recte carnale coniugium celebratur Christi et Ecclesie matrimonium figuratur, ubi non trinitas  uel amplior multiplicitas inuenitur; sed simplex dualitas counitur. »Erunt, inquit, duo in carne una.« Ut autem quod in Christo et Ecclesia spiritaliter commendatur, in carnali quoque coniugio realiter teneatur, subiungit idem Paulus: »Unusquisque suam uxorem diligat, sicut Christus Ecclesiam .« Hic non dixit unusquisque suas uxores diligat, sed suam uxorem sicut Christus Ecclesiam, ut ostendat nullum ultra debere multis uxoribus copulari, si Christo et Ecclesie uult debita similitudine coaptari. In multis aliis locis hoc ipsum inuenitur, idem Apostolus commendare, omnemque dubietatem ab auditorum cordibus propulsare: hanc pudicitie normam, hunc sanctitatis profectum apparens in homine Christus adduxit, cum salutari doctrina uniuersum  mundum, ad meliora prouexit, ne aduentus eius in conspectu omnium digna uilitate sorderet, si processu temporis superfluus, et inutilis appareret.



CAPITULUM LXIII.

Quid igitur clericis, quos digniores populo scimus in hac plenitudine temporis conferri amplius inuenimus: si hec regula nuptiarum ad quam lege populus euangelica promouetur eisdem clericis pariter indulgetur? Nihil ut uideo amplius in hac parte sanctitas eorum profecit, si eos populo diuina lex equales effecit, cum ipsi potius accipere debuerunt sanctitatis augmentum, qui ceteris, tam uerbo quam exemplo debent uiuendi prebere documentum; sed absit ut ita Christus inferiores ad meliora promouerit,  ut superiores contempserit! imo quos euexit ad edita ecclesiastice dignitatis, ad maioris quoque prouexit fastigium sanctitatis quod bene patriarcha Iacob cum Iude filio suo uentura prediceret, designauit, in quo Iuda Christum procul dubio figurauit. »Pulchriores, inquit, oculi eius uino, et dentes eius lacte candidiores .« Oculi Iude, id est Christi uos estis clerici, qui in sublimiori gradu tanquam in capite collocati, et maioris scientie lumine radiati; remota et abscondita Scripturarum intellectu linceo penetratis, et aliis competentem uiuendi semitam demonstratis. uinum ergo congrue scientia dicitur popularis, quam ad fidem instruit Christi passio salutaris, cui Paulus nonnisi Iesum Christum et hunc crucifixum presumit predicare, uolens tali sapore  uel amore mentes eorum utcunque debriare. Ideo forte Christus inuitatus ad nuptias aquas uertit in uinum, ne populi scientia in posterum insipida remaneret, si Christum pro salute omnium crucifixum fide deuia non uideret. Sed hoc uno Iude oculi longe sunt pulchriores, dum non solum Christum crucifixum mente credula uenerantur, sed Christum Dei uirtutem et Dei sapientiam contemplantur. Quorum unus: »Tu es, inquit, Christus Filii Dei uiui .« Et alius: »In principio erat uerbum et Deus erat uerbum .«---»Et dentes, inquit, eius, lacte candidiores .« Dentes Christi, clerici quoque sunt; qui uersu duplici sacrorum ordinum presbyterii scilicet et diaconii in Ecclesia congregati, et in secretis profunde scientie tanquam in ore radicati,  nec uermiculo prauitatis heretice corroduntur, nec morum situ, uel negligentia corrumpuntur, sed eos, et integre fidei confirmat fortitudo, et perfecte castitatis commendat florida pulchritudo. Per candorem quippe castitas figuratur, unde, et Sponsi uoce Sponsa in Canticis collaudatur. »Sicut lilium inter spinas, sic amica mea inter filias .« Per lac uero, qui cibus est paruulorum, bene uitam accipimus laicorum, qui, quoniam pane solido uesci non preualent, lactis alimonia nutriuntur, id est altiora precepta uiuendi abhorrentes in inferioribus licitis relinquuntur. Quia enim obtinere non possunt integritatis sublimia uirginalis, nec secundum apprehendere gradum, arcem uidelicet continentie uidualis conuersari permittuntur inter plana, et humilia copule  coniugalis, ut, dum hoc candore, quamuis infirmo et tenero, colorantur, inter Christi paruulos haberi 433 mereantur, ne fornicationis turpitudine denigrati sint a cetu fidelium meritis exigentibus reprobati. Bene ergo dentes Christi lacte asseruntur candidiores, id est castis in populo coniugatis clerici castiores, dum concessam et legitimam copulam laicorum, longe supergreditur continentia clericorum. Sicut enim uirum popularem Christus adueniens ad unius uxoris copulam reuocauit, sic clericum sacris ordinibus insignitum omni penitus uxore priuauit, ut ille quidem una, iste uero contentus sit nulla, quia popularis in lege multas sibi licite copulasse uxores inuenitur, et sacerdos, nonnisi unam habuisse comperitur. Nec Aaron, nec quemquam  sacerdotum post Aaron inuenio multas simul uxores habuisse, quod apud Leuiticum sermo diuinus uidetur signanter inuenisse. »uirginem, inquit, accipiet uxorem .« Non dixit, uirgines accipiet uxores. uirgo hec quam sibi in uxorem sacerdos illius temporis typicam copulabat, sicut superius dictum esse recolo, Ecclesiam figurabat, quam nostris temporibus sacerdos sibi fuerat accepturus, et de ea, uerbi semine spiritales filios habiturus. Cum igitur Christus adueniens umbras rerum sua presentia remoueret, perfectumque sibi sacerdotalem ordinem exhiberet: a carnali eum coniugio penitus separauit, et solius Ecclesie sinceris complexibus assignauit, ut apud eum tandem  finem acciperet typus coniugii ueteris et figura, cum iam figure ueritas presto esset nullo tempore desitura. Sic tam clerum quam populum in aduentu Christi constat congruos inuenisse profectus, sic uterque sanctitatem ampliorem solito est adeptus, dum ille qui antea multis licite uxoribus utebatur, ad unius licentiam reuocatur, et iste qui uni tantum uirgini ex decreto legis carnaliter iungebatur, iam nulli carnaliter, sed soli Ecclesie spiritualiter copulatur. Aliter Christo clericus, magistro discipulus non potest expressius conformari, nisi eum sic studeat non tam sequi pedibus, quam moribus imitari, ut de eo illud euangelicum dici proprie cognoscatur: »Qui mihi ministrat, me sequatur .« Et hic quidem minister qui propter Christum,  tam uxorem quam cetera reliquerit, cum eodem iudice iudex erit, unde et additur: »Et ubi sum ego, illic et minister meus erit .«



CAPITULUM LXIu.

Ideo Paulus, qui Christum per continentiam imitatur, se fore iudicem gloriatur. »Nescitis, ait, quia angelos iudicabimus?«  Ad quam continentiam, et discipulos suos Timotheum et Titum diligenter inuitans, quos ad regendum Ecclesiam et informat, ut sciant sibi salutare non esse officium presidendi, nisi obtinere studuerint supereminens fastigium continendi. Timotheo dicit: »Nemo adolescentiam tuam contemnat, sed exemplum esto fidelium in uerbis, in conuersatione, in caritate, in fide, in castitate .« Texens  quemdam uirtutum catalogum Apostolus, in clausula posuit castitatem, dans intelligi, quia idem catalogus, informis est et satis impolitus, nisi apice castitatis fuerit insignitus. Et pulchre adolescens de tenenda castitate diligentius admonetur, ne in ipsa presbyterii dignitate, eius adolescentia contemptibilis habeatur: si lumborum desideriis eneruiter substernatur. Solent quippe iuuenes huiusce desideriis uehementius impugnari, et amoto repagulo, per deuexa uoluptatum effrenacius euagari, tantoque minus debita sanctitatis regula cohiberi, quanto sibi etatis patrocinio putant facilius indulgeri. Quapropter Apostolus presbyterum, quem etas non commendat senilis, non uult teneri uisco desiderii iuuenilis; sed sic iuuenem iuuenilibus aduersari, ut non tam annis  quam moribus mereatur presbyter appellari. Ait ergo eidem Timotheo: »Iuuenilia autem desideria fuge .« uerecundo sermone lumborum desideria, uoluit iuuenilia nominare, quibus, ut predictum est, inueniuntur precipue iuuenes estuare. Qui enim, tam sapientibus quam insipientibus, tam uiris quam mulieribus iure sacerdotii debitor factus erat, ut omnibus, non solum uiuendo, sed etiam colloquendo et monendo, doctrine beneficium impertiret, quomodo  alloquio suo iuuenculas erudiret, si non se ab earum illecebris proposito continentie uiriliter expediret? Ideo addit: »Anus obsecra, ut matres; iuuenculas, ut sorores in omni castitate .« uidetur hic  Apostolus tam anus quam iuuenculas a complexu presbyteri penitus sequestrare, dum illas ut matres, istas ut sorores Timotheum admonet informare, ut in utroque non affectu presbyter uxorio teneatur; sed in omni castitate, omnibus mulieribus tanquam frater uel filius habeatur. Unde et infra: »Te ipsum, ait, castum custodi .« Quam castitatem, et ad Titum loquens, continentiam nominauit: per quod non coniugatum, sed ab omni coniugio liberum debere esse presbyterum demonstrauit: »Oportet, inquit, presbyterum esse sobrium, iustum, sanctum, continentem .« Hec est continentia, quam et in se ipso idem Apostolus proposuerat conseruare, et eisdem Timotheo et Tito diligentius intimare, ut hac bonum magistrum,  boni discipuli sequerentur, et ad sequendum idem propositum, alios hortarentur. De quo proposito, ad Timotheum 434 dicit: »Tu autem assecutus es meam doctrinam, institutionem, propositum .« Doctrinam in scientia, institutionem in moribus, propositum in continentia intelligi uoluit, que omnia, sicut ipse predicando et monstrando fuerat prelocutus, sic Timotheus imitando efficaciter assecutus. Et quia in his eum Paulus nouerat iam manere, hortatur eum consequenter in eisdem gressu stabili permanere. »Tu uero, inquit, permane in his que didicisti, et credita sunt tibi ,« sciens a quo didiceris: »sciens, inquit, a quo didiceris.« A me scilicet, qui ea que uerbis intimaui, operibus premonstraui. Et ne uideretur  uel ipse indebita docuisse, uel ab eo ille incongrue didicisse: doctrinam suam testimonio commendat Scripturarum, quarum paginis Timotheus ab infantia fuerat eruditus, ut non facile posset falli false doctrine tendiculis irretitus. »Sciens, inquit, a quo didiceris, et quia ab infantia sacras litteras nosti que te possunt instruere ad salutem.« Ac si dicat: Que a me didicisti, in sacris ea litteris inuenisti, ut, cum ad tenenda que proposui, meis adhortationibus inciteris diuinarum auctoritate Scripturarum, quas apprime nosti solidius confirmeris.



CAPITULUM LXu.

Quod autem propositum Pauli fuerit continere, nullus dubitat, qui eius uelit Epistolas recensere. Corinthiis loquens ait: »uolo omnes esse sicut  meipsum. Dico non nuptis et uiduis. Bonum est illis si sic maneant sicut et ego: quod si se non continent, nubant .« Liquet in his uerbis, quia nullius uxoris Paulus uinculo tenebatur; in quo etiam proposito Timotheum et Titum manere gloriatur, ut et permaneant, diligenti sollicitudine cohortatur. Quid igitur sibi uult, quod eidem Timotheo ait: »Oportet episcopum irreprehensibilem esse, unius uxoris uirum ; et Tito: »Constitue, inquit, per ciuitates presbyteros, si quis sine crimine est, unius uxoris uir?«  Sunt nonnulli, qui crasso satis intellectu, hec uerba legunt, uolentes intelligi quod Apostolus preceperit, uel concesserit presbyterum uxorari, nec propter  sacros ordines coniugali debere copula reuocari: ita tamen ut in hoc a populo discernatur, quod prima forte uxore defuncta secundas nuptias non sequatur. uir quippe popularis, etsi duas simul uxores, ut superius dictum est, non conceditur obtinere; una tamen defuncta, potest sibi alteram adhibere. Sed si diligentius Pauli doctrinam, institutionem, propositum uelimus attendere, que Timotheum et Titum fuisse assecutos nullus quis possit ambigere: multo subtilius, multo ueracius hec uerba eius nobis intelligenda, multo sacratius, multo erunt spiritualius adimplenda. Nouerat quidem Paulus, quomodo Christus suos discipulos informarat, quibus eos exemplis et monitis ad continentiam inuitarat, quia et ideo cum Iacobo et Ioanne et Cepha, qui  uidebantur columne esse, contulerat Euangelium; ne forte uel a Christo, uel ab eis in aliquo dissentiret, si aliter quam ipsi erant eruditi, ipse eruditus alios presbyteros erudiret. Nihil autem ei predicti apostoli contulerunt, quia in eius doctrina nichil Christi, uel sue doctrine contrarium inuenerunt. Sicut igitur Christus apostolos uoluit informare, sic se ipsum Paulus eisdem proposuit conformare: idemque propositum Timotheo et Tito, ceterisque presbyteris diligentius intimare. Eapropter quod dicit presbyterum debere esse unius uxoris uirum, non sic accipiendum est, tanquam sibi cum sacris ordinibus uxorem debeat sociare; cum nec ipse Paulus inueniatur hoc fecisse, et Timotheum et Titum uxoratos certum sit non fuisse; sed ita intelligendum,  quod ante sacros ordines nonnisi unam uxorem habuerit, si tamen uxorem habuit. Multos quidem diuerse conditionis et etatis ad fidem catholicam, ad baptismum Christi uenire tunc temporis Paulus uidebat plures in posterum uenturos preuidebat, quos uel ante baptismum, uel etiam post baptismum conuersationi deditos seculari, necesse erat ad regendam Ecclesiam postmodum ordinari: uoluit ergo certum dare documentum; quales debeant non solum fore post ordines, sed etiam fuisse ante ordines, ut uita carnalis typus sit quodammodo uite spiritualis, et cum longe a se differant merito sanctitatis, possint tamen concordare non re, sed imagine castitatis. »Oportet, inquit, episcopum uel presbyterum esse unius uxoris uirum;  et diacones sunt unius uxoris uiri .« Hoc est dicere: Talem uolo ad sacros ordines promoueri, qui ante ordines una tantum uxore contentus exstiterit, ut ex hoc spes continentie colligatur, quod in gradu licito non plures inisse nuptias comprobatur. Sicut enim una uxore contentus, secundas nuptias non quesiuit, sic presbyter uel diaconus consecratus Ecclesie, et quasi desponsatus, nullius debet ultra complexus requirere, sed in eius solius gremio uel sinu quiescere, ut inde eum nec lumborum diuellat illecebra corporalis, nec hereticorum fornicatio spiritalis. Sic, inquam, soli Ecclesie, cui tam minister, quam prepositus ordinatur, necesse est affectu legitimo cohereat, nexu indissolubili  connectitur, ut ad carnalis uxoris copulam animum non reducat, nec in thalamum cordis cui prauitatem hereticam introducat, ne inueniatur 435 non iam monogamus sicut ante, sed digamus uel trigamus uita apostolica repugnante. Apostoli quidem et apostolici uiri dicunt de Ecclesia, cui spiritali federe copulantur: »Una est columba mea, perfecta mea .« Propter hanc unitatem figuraliter designandam, in presbytero uel diacono monogamia commendatur, qua si forte contentus exstitit, electioni congruus iudicatur: non quod digamia future sanctitati aliquod inferat detrimentum, sed huius predicte unitatis non tenet sacramentum. Tale quid et per Moysen Dominus in Leuitico dicit , cum eum sibi offerre legales  hostias interdicit, qui uel cecus fuerit, uel herniosus, uel aliud huiusmodi: non quod iste corporis infirmitates inueniantur perfecte iustitie penitus refragari, imo plerumque etiam suffragari, sed quia debite figuram sanctitatis non sufficiunt premonstrare, cum figura ueritati specietenus debeat concordare.



CAPITULUM LXuI.

Apostolus  quoque uiduam sexagenariam iubet eligi, que fuerit unius uiri uxor, ut in ea et effete maturitas etatis, et supradicte prefulgeat mysterium unitatis. Et notandum quod non eam mandat eligi, que uel uirum habeat, uel habere disponat, sed eam que et uiduata marito, et casta est proposito, ne ecclesiastica uel religio, uel opinio  deturpetur, si qua uiuens in deliciis de templi erario sustentetur. Unde et ait: »Adolescentiores uiduas deuita, cum enim luxuriate fuerint, nubere uolunt .« Cum igitur uiduam sexaginta annorum doceat eligendam, apud quam iuuenilia desideria tepuerunt, cuius lasciuia deferbuit, cuius muliebria defecerunt: quid sibi uult, quod tam signanter eamdem iniuriam designauit, nisi quia mysterium commendauit? Quid enim ad bene uiuendum huic tam grandeue etati nocere potuisset, si uidua que eligitur, uel biuira, uel triuira, uel eo amplius exstitisset, cum ea plerumque feruentius impendat studium sanctitati, que se recolit largiores dedisse habenas uoluptati? Nunquid illam mulierem  que septem fratres habuit post inuicem uiros, Christus in Euangelio condemnauit, uel eam errasse, quia toties nupserat, affirmauit? Cum Sadducei quererent: Quis illorum septem in resurrectione esset eam uxorem habiturus, uel quis ea, quam omnes habuerant, cariturus. »Erratis, inquit Dominus, nescientes Scripturas .« Ac si dicat: Non illa, sed uos increduli, uos erratis, qui in resurrectione celebrari nuptias estimatis. uidetis quod non septiuiram mulierem, sed incredulos Christus arguit Sadduceos, quia sanctitati non preiudicat iteratio nuptiarum, nec multiuire uidue condemnantur, sed delicie uiduarum. »uidua, inquit, que in deliciis est; uiuens mortua est. .« Cum ergo Apostolus uiduam iussit eligi,  que fuerit unius uiri uxor, nulli dubium quin sacramentum, ut predictum est, uoluerit demonstrare, quod etiam in presbytero uel diacono uoluit commendare. Sicut enim de uidua dicit: »Que fuerit unius uiri uxor,« ita de presbytero estimo debere intelligi: »Qui fuerit unius uxoris uir,« non qui cum ordinibus, uel post ordines uxorem uelit accipere, uel ante ordines acceptam cum ordinibus retinere. Satis quippe absonum uideretur, si maior presbytero, quam uidue carnalis uoluptatis licentia preberetur, ut, cum muliercule iniungeretur continentia uidualis, presbytero concederetur delectatio copule coniugalis. Non enim muliercule ad imitandum, presbyteris proponuntur, sed presbyteri, tam illis, quam ceteris omnibus imitandi in  Ecclesia preferuntur. Unde constat quia sicut uiduis iniungitur continentia, qui de templi aluntur erario, sic etiam clericis, imo multo amplius clericis, per quos ecclesiastica uigere debet religio, ut cum ad sacrorum ordinum excelsa transierunt de planitie seculari, omnibus in Ecclesia, sicut loco, ita et uita preemineant regulari. Hoc doctores senserunt ecclesiastici, qui nos fide et scientia precesserunt: sic predictam Apostoli sententiam de clerico unius uxoris uiro intellexerunt, sic nobis intelligendam in suis opusculis reliquerunt.



CAPITULUM LXuII.

Noster ille Augustinus, Ambrosius, Gregorius, Hieronymus, quos doctrine sane meritum sublimauit, quos in arce auctoritatis Ecclesia catholica  collocauit, etsi diuersis locis et temporibus exstiterunt, in hoc tamen, docente sancto Spiritu, consenserunt, ut ministri altaris nullatenus carnalis copule uolutabro indulgerent; sed, etsi ante sacros ordines coniugati, tamen post ordines auctoritate apostolica continerent. Miror itaque unde apud Grecos eiusmodi consuetudo coaluit, ut presbyteri uxoribus libere copulentur, et sicut a quibusdam audiui, nulli sine uxoribus ordinentur: imo, cum ad gradum sacerdotii, ii qui antea uxores non habebant, sublimantur, simul quoque uxores ducere quasi necessario compellantur, ut tali muniti remedio, in fornicationis precipitium non labantur. Ait, inquiunt, Apostolus: »Unusquisque uxorem  habeat propter fornicationem ,« mira res, et satis ridiculo digna; tantoque ministerio, uel tam sacro 436 mysterio non condigna. Alii uero dicunt, quod apud Grecos ea, quam prediximus, consuetudo non habetur, sed alia quedam conuenientior, ut et scilicet qui presbyter ordinatur, continendi uel non continendi optio tribuatur. Quod si elegerit continentiam, ei postmodum uxorem accipere non licebit; sed in ea quam proposuit castimonia permanebit. Si autem elegerit coniugium, poterit quidem uel eam sibi tenere uxorem quam habet, uel accipere, si non habet: ita duntaxat, ut si forte illa primitus defungatur, non ultra presbyter alteram sortiatur. Oportet, inquiunt, presbyterum esse unius uxoris uirum. Non sic uerba  Apostoli a predictis sunt Patribus intellecta, non sic exposita: non sic uel ab eis, uel a ceteris sanctis tam precedentibus, quam subsequentibus custodita. Denique Origenes, qui natione Grecus fuit, non sic eisdem Grecis predicauit; imo continentiam clericalem tam uiuendo quam loquendo diligentissime commendauit. Super quo, ut suam certius confirmaret sententiam, habens zelum Dei, sed non secundum scientiam, seipsum castrauit corporaliter amore puritatis, nequando declinaret a predicto proposito debite castitatis. Noster etiam Augustinus, qui, etsi apud Latinos natus est, et nutritus, Grecis tamen litteris apprime est eruditus, nichil tale in Grecis codicibus asserit se legisse, nec in Grecis doctoribus, quos sanctos comperit,  inuenisse: imo fretus tam Latinorum testimoniis quam Grecorum, iniungit continentiam sacris ordinibus clericorum. Unde et libellum scribit de singularitate clericorum, in quo studet eos ab omni mulierum consortio reuocare, ne scilicet cum illis una in domo presumant habitare; »quia, ut ait, nisi a conuictu illarum singularis istorum conuersatio segregatur, uita eorum, uel fama contagio ineuitabili maculatur. Hieronymus, qui trium linguarum, Hebraice scilicet, Grece et Latine peritus exstitit, et codices tam Hebreos, quam Grecos, et Latinos, tanta est diligentia perscrutatus, ut assiduitate legendi oculus eius exterior caligaret, sed interioris aciem diuina gratia declararet, Hieronymus, inquam, non aliter predicta uerba Apostoli debere  intelligi profitetur, quam ut continentia sacris ordinibus comes indiuidua deputetur. Unde ad Pammachium loquens: »Non mihi, ait, irascantur, sed Scripturis sanctis, imo episcopis et presbyteris, et diaconibus, et uniuerso choro sacerdotali et leuitico, qui se nouerunt hostias offerre non posse, si operi seruiant coniugali.« Et alibi cum aduersus blasphemias uigilantii detonaret, et ab eius sententia reuocare fidelium animos laboraret, sic ait: »Pro hoc nefas! episcopos sui dicitur sceleris habere consortes, si tamen episcopi nominandi sint, qui non ordinant diaconos nisi prius uxores duxerint.« Et paulo post: »Quid facient, inquit, orientis Ecclesie, quid Aegypti, quid sedis apostolice, que aut uirgines clericos accipit, aut continentes,  aut, si uxores habuerint, mariti esse desistunt? uidetis in his uerbis satis aperte continentiam commendari, et ab ea sacris ordinibus insignitos nullatenus relaxari. Quis igitur Grecis sic Apostolum exposuit, ut diceret ab eo presbyteris mandatum uel licentiam dari, quia non solum ante ordines sed et post ordines possint coniugibus copulari: cum Origenes, Augustinus, Hieronymus, quos constat Grecis litteris eruditos fuisse, inueniantur nobis in suis opusculis contraria reliquisse? An credendum est hos tanti studii uiros potuisse latere, quod Greci doctores potuerunt uel docere scriptis uel operibus exhibere? An, quod uerisimilius est, nullus sanctorum apud Grecos, sicut et apud Latinos  Apostolum sic intelligendum exposuit, sed praua potius consuetudo preualuit, dum multis carnaliter sapientibus tenenda complacuit, et a paucis forte contradicentibus exstirpari non potuit? Unde et a quodam ethnico dictum est: quod a multis peccatur, iustum est. Sicut enim apud Latinos plerisque in locis, ut de aliis malis taceam, multis usuras amantibus consuetudo in tantum preualuit fenerandi, ut prelatis Ecclesie nulla iam detur facultas exstirpandi; cum non solum plebei et ignobiles, sed plerique etiam nobiles talibus diuitiis gaudeant se florere, et clamor corripientium multis reclamantibus possit non preualere: sic et apud Grecos reprehensibile quid forsitan inuenitur, cui non Scripture auctoritas, sed multitudinis, uel  consuetudinis peruersitas, patrocinium impertitur. Sed enim relicta Grecis consuetudine sua  ad nostros doctores orbitam reflectamus, et in Scripturis tam euangelicis quam apostolicis, sensum eorum inconcusse teneamus, ut quod in eis diuina largiente gratia meruerunt sentire, nos quoque, et attentius audire curemus, et auditis diligentius obedire.



CAPITULUM LXuIII.

uerba quippe Apostoli non semper accipienda sunt, ut uidentur sonare. Sed in eis credendus est sensus subtilior latitare, qui imperitis et negligentibus non potest facile reuelari, sicut ipse idem inuenitur aliquoties protestari. Timotheo ait: »Intellige  que dico, dabit enim tibi Dominus in omnibus intellectum .« Et ad Corinthios: »Si 437 quis uidetur propheta esse aut spiritualis, cognoscat que scribo uobis .« Quibus uerbis innuit auditores suos opus habere intellectu et sapientia spirituali, ne deprauent uerba sua sensu reprobo uel carnali quemadmodum deprauabant, de quibus Petrus ait: »Sicut et carissimus frater noster Paulus secundum datam sibi gratiam scripsit uobis, sicut et in omnibus epistolis, loquens in eis de his, in quibus sunt quedam difficilia intellectu; que indocti et instabiles deprauant, ad suam ipsorum perditionem .« Ne ergo in perditionis foueam incidamus, uerba Apostoli, sicut a sanctis  predictis intellecta et exposita sunt, teneamus, ut scilicet clericis continentiam nequaquam dubitemus iniungi, et eidem continentie bonum testimonium debere coniungi. Qui enim ad hoc sunt electi, ut et Deo per continentiam complacere, et ad complacendum, alios exemplo sui debeant commonere: necesse habent ut non solum uita, sed et fama eorum nulla lesione corrumpatur, ut sicut uita sibi, ita fama proximis utilis habeatur. Lubrica est fama pudoris, et cito quiuis corporis lubricum creditur incurrisse, quamuis constet eum multis retro diebus continentiam tenuisse. Quod attendens Christus, apostolis suis non solum continentiam imperauit, sed et famam eiusdem continentie seruandam diligentius intimauit, ne lumen eorum tanquam sub  modio latitaret, sed expositum et elatum longe lateque ad profectum omnium emicaret; imponens itaque cingulum lumbis eorum, in quo nulli dubium quin continentia designetur, iussit eos precingi, in quo continentie quedam ostensio signari uidetur: non ut uentosa eorum superbia inaniter glorietur, sed ut Deus largitor huius muneris, a ceteris intuentibus collaudetur. »Sint, inquit, lumbi uestri precincti .« Cum lumbi non ante sed retro sint: quid sibi uult, quod non iussit eos simpliciter cingi, uel accingi, uel, ut ita dicam, postcingi; quod expressius posset dici, sed diligenter precingi mandauit? quod quantum ad litteram non conuenit dici, nisi quia per adiunctam  particulam ostensionem  quam prediximus, continentie uoluit designare, docens clericos non tantum in abscondito, teste conscientia, continentiam conseruare, sed ad imitandum, non ad gloriandum commendabiliter ostentare? Denique apud ueteres sanctos inuenimus Eliam, Ieremiam, lumbos quidem cingi, nec tamen precingi, quia, etsi maledicto legis contempto  uxores habere noluerunt, non tamen illius temporis homines ad eamdem inuitare continentiam presumpserunt. Hec nimirum predicatio apostolis uirisque apostolicis debebatur, cum scilicet, reuelata gratia, castitatis excellentia commendatur, cum uerus lucinium, non materiali, sed spiritali emunctorio declaratur, id est subobscurum legis mysterium predicatione  euangelica reuelatur. Dicto quippe a Domino: »Qui potest capere capiat ,« congruum fuit ut a clericis hec continentia non solum teneretur, uerum et teneri nulli dubium haberetur, ut, cum eos efficeret Deo commendabiles tam incomparabilis sanctitudo, uenerabiles populo redderet boni testimonii pulchritudo, quia doctoribus Ecclesie non sufficit proprie ueritas castitatis, nisi quantum in se est, et alios inuitet eiusdem relatio ueritatis. Quos preuidens in spiritu quidam Sapiens exclamauit: »O quam pulchra est casta generatio cum claritate!  Bona forsitan est castitas clericorum sue freta patrocinio ueritatis, sed pulchra non est sine beneficio debite claritatis, quia non mediocriter ipsa bonitas deturpatur, si  eis suspicionis macula credibiliter irrogatur. Unde et nonnulli dici estimant clerum quasi clarum a claritate, eo quod sicut rutilat clarus prefulgide radio dignitatis, sic etiam clarere debet re et nomine sanctitatis, ne uel uita decolor tenebrescere faciat dignitatem, uel rumor sinister obscuret ingenuam sanctitatem. Pulchre ergo predictus Sapiens admiratur, cum nostri temporis sanctos, prophetie spiritu contemplatur, quos et clara castitate, et claritate ad tantum fastigium uidet offerri, ut in utraque sanctis ueteribus digne mereantur preferri.



CAPITULUM LXIX.

Sufficiant que de clericorum continentia sermo prolixus disseruit, et uera esse diuinarum testimoniis  Scripturarum asseruit, ut nulli super his quidquam dubium relinquatur, nisi forte ueritati sensu deuio reluctatur. Cum autem loqui de clericorum proposuerim dignitate, tam multa de eorum dicta sunt sanctitate, ut uidear quasi oblitus, propositi pro alio aliud incurrisse; et de uirtutibus eorum superfluam fabulam texuisse. Ceterum, si quod in exordio huius responsionis dictum est, ad memoriam reuocetur, non uidebitur, abs re quod uirtutum clericalium series adhibetur, quia ex hoc ipsa eorum dignitas amplius enitescit, quod ei necessario tam preclara sanctitas adherescit: uoluit enim Deus, sicut in initio dictum est, ut quos preferebat ceteris ecclesiastica dignitate, excellerent nichilominus speciali quadam et precipua sanctitate, ne tante  prerogatiua dignitatis uilescere mereretur, si popularis ei iustitia posse sufficere uideretur. Congruum igitur fuit ut ipsa clericalis sanctitas 438 ad medium duceretur, et quibus specialiter uirtutibus debeat insigniri, adiunctis Scripture testimoniis monstraretur, ut cognita sanctimonia quam predicte dignitati constat inseparabiliter debere copulari, facilius perpendatur, quanti ipsa dignitas debeat estimari. Cum enim fides, spes, caritas et ceterarum huiusmodi uirtutum inductio generalis sufficere cognoscantur ad perficiendum cumulum iustitie laicalis: exceptis istis, illa quatuor, de quibus hactenus sum locutus, id est electio, scientia, pauperies, continentia, ita clericis specialiter assignantur, ut sine his non mediocriter arguantur: indigni quidem  clericorum nomine gloriari, utpote qui rem nominis noluerunt studiosius amplexari. Qui uero illa quatuor cum ceteris fuerint uirtutibus assecuti, constat eos esse magne et perfecte cuiusdam sanctitatis, et ideo merito insigniri clericalis fastigio dignitatis, quia tali culmine non nisi hec sanctitas meretur sublimari, et ea sanctitate nullam, melius quam huiusmodi dignitatem conuenit honorari. Magna ergo est et precipua dignitas clericorum, que nimirum sic inter Deum et populum media collocatur, ut Deo subdita, populo preferatur, nec nisi per eam quisque a peccatorum uinculis absoluatur, cum ei ligandi et soluendi potestas a Domino tribuatur. Unde in Leuitico, cum quis pro peccato sacrificium iubetur offerre, sermo diuinus ita frequenter  concludit: »Orabit pro eo sacerdos et dimittetur ei .« Denique cum Moyses mittitur in Aegyptum, ut educat filios Isrel de manu Pharaonis, ad tam grande negotium expauescit; et quasi inualidus explere quod mandatur, ut alius mitti debeat, deprecatur: »Obsecro, inquit, Domine, non sum eloquens; mitte quem missurus es. Et Dominus: Aaron, inquit, frater tuus, leuites, ipse loquetur pro te ad populum et erit os tuum; tu autem eris ei in his que ad Deum pertinent .« Et infra: »Locutus est, inquit, Dominus ad Moysen, dicens: Loquere ad Pharaonem regem Aegypti. Cui Moyses: En, inquit, incircumcisis labiis sum; quomodo audiet me Pharao? «---»Dixitque Dominus ad  Moysen: Ecce constitui te deum Pharaonis, et Aaron frater tuus erit propheta tuus; tu loqueris omnia que mando tibi; ille loquetur ad Pharaonem .« uidetis quoniam ad educendos filios Isrel de Aegypto, ad arguendum Pharaonem Moyses inualidum se fatetur, propter quod illi Deus Aaron fratris sui auxilium pollicetur, ut quod ille non preualet, huius adminiculo suppleatur, et non solum Moyses, sed Aaron quoque coram Deo et populo commendabilis habeatur. Moyses figuram legis tenet, quia per eum lex data est; Aaron uero, sacerdotii cuius et primo dignitas collata est. Quia ergo lex diuina cui debet omnis populus obedire, ad humanam notitiam nisi predicatorum ministerio non potest peruenire; pulchre Moysi frater suus Aaron  in tempus constituitur, ut huius officio precepta legis omnibus innotescant, ne si predicatore caruerint, silentio premente obmutescant. Hoc est quod Moyses dicit: »Obsecro, Domine, non sum eloquens; et ad Aaron Dominus dicit: Aaron frater tuus leuites, scio quod eloquens sit .« Lex enim que per se ipsam quasi elinguis conticescit, ut et Pharao tanquam insipiens flagelletur, et de manu illius plebs sapiens Isrelitica liberetur. Et bene Aaron frater Moysi dicitur, quia clericalis dignitas diuine legi tanta cognatione coniungitur, ut non debeant ab inuicem separari, cum et lex indigeat predicatore clerico, et predicator, nisi que lex dictauerit, non debeat operari. Lex diuina clerico debet ea que Dei sunt, diligentius intimare, et  clericus ipsam legem sermone congruo populis predicare, et ita Moyses, ut scriptum est, in his que ad Deum pertinent erit Aaron fratri suo, et Aaron loquetur ad populum pro Moyse fratre suo.



CAPITULUM LXX.

Patet ergo quia in Aaron clericalis dignitas figuratur, cui specialiter predicandi officium commendatur, ne de salute fidelium quasi solus Moyses glorietur, sed pro collato adiutorio Aaron quoque eiusdem glorie participio muneretur. De quo adiutorio et Paulus apostolus gloriatur, cum per hoc, suum augeri meritum contemplatur: »Dei sumus, inquit, adiutores .« Poterat quippe Deus sine Paulo et Aaron sufficienter quos uellet, edocere,  sed eos sibi adiutores uoluit adhibere, ut in collaborando, eorum meritum augeretur, et eorum dignitas emineret, dum eos plebs inferior audire iuberetur. »Qui uos, inquit, audit, me audit .« Solum Moysen Aaron frater suus iubetur audire, et que ab eo audierit, loqui ad populum, quia summus clericorum pontifex diuine legi tantum obsequitur, ipse autem doctrine priuilegio preferri ceteris omnibus inuenitur. Ideo forte cum diuina Scriptura Moysen et Aaron pariter nominat, semper fere Moysen preponit: »Dixerunt, inquit, Moyses et Aaron; et dixit Dominus ad Moysen et Aaron; et multa huiusmodi: non sic prelato Moysi deferens, ut subiuncto Aaron uellet in aliquo derogare; sed et per hoc,  quia sacerdos diuinam legem non preire, sed sequi debeat, uoluit demonstrare. Cum autem Iosue filius Nun, et sacerdos Eleazar, ad medium pariter deducuntur, 439 quid ad regendum, et docendum populum Moysi, et Aaron succedere cognoscuntur: signanter eadem Scriptura Eleazarum anteponit, per hoc  uolens intelligi, quod non solum de populo, sed et de principibus populi nullus summo pontifici preferatur, imo ipse tam maioribus, quam minoribus iure sacerdotii anterior habeatur. Sic quippe habetur in Numeris: »Hec sunt nomina uirorum, qui terram sorte diuident: Eleazar sacerdos, et Iosue filius Nun, et singuli principes de singulis tribubus .« Et in libro ipsius Iosue: »Accesserunt, inquit, principes familiarum  Leui ad Eleazar sacerdotem, et Iosue filium Nun, et ad duces cognationum .« Et alibi in eonem libro  quoties Eleazar, et Iosue pariter ad medium deducuntur: nisi fallor, eo, quo dixi, ordine disponuntur Phinees, quoque sacerdos filius Eleazari sacerdotis ceteris principibus anterior nominatur, cum quibus ad filios Ruben, et Gad, et dimidiam tribum Manasse, in terram Galaad destinatur. Cum enim due ille, et semis tribus iuxta Iordanem altare infinite magnitudinis exstruxissent, miserunt, inquit, filii Isrel ad illos Phinees filium Eleazari sacerdotis, et decem principes cum eo, singulos de singulis tribubus, et paulo post. Quibus, inquit, auditis, Phinees sacerdos, et principes legationis, qui erant cum eo placati sunt. uides liquido  sacerdotes ducibus, et principibus populi priores nominari, in quo, ut estimo, eorum dignitas intelligitur commendari, quia cum illis materialis gladius pertingens usque ad diuisionem anime, ac corporis tribuatur: istis conceditur sermo Dei uiuus, et efficax, et penetrabilior omni gladio ancipiti, quem usque ad diuisionem anime ac spiritus pertingere Paulus apostolus protestatur . Ne autem fortuitum, et nil in se habere ponderis uideatur, quod sacerdos Eleazar, priusquam princeps Iosue nominatur; ipsa diuina Scriptura, satis aperte alibi designauit, quod non sine mysterio, sic eorum catalogum ordinauit. Cum enim Moyses, predicente Domino, diem sui obitus cognosceret imminere, de substituendo principe sollicitus, loquenti sibi Domino  sic legitur respondere: »Prouideat Dominus Deus spirituum omnis carnis, qui sit super multitudinem hanc. Dixitque Dominus ad eum: Tolle Iosue filium Nun, uirum in quo est Spiritus Dei ,« pro hoc, si quid agendum erit, Eleazar sacerdos consulet Dominum: ad uerbum eius egredietur, et ingredietur ipse, et omnes filii Isrel cum eo. Ecce Iosue qui Moysi iubente Domino subrogatur, egredi et ingredi precipitur ad uerbum Eleazari sacerdotis, ut quemadmodum omnes filii Isrel, ita et ipse audiat sacerdotem, ut sacerdos imperet, princeps obtemperet; et sic omni populo nouerit se prelatum, ut longe digniorem summi pontificis intelligat prioratum.



CAPITULUM LXXI.


Honestum est, et multum utile, ut, quo plures sibi uiderit quis deferre, eo diligentius perpendat, quos in quo sibi debeat anteferre; ne si honorem debitum contemnit maioribus exhibere, eumdem mereatur a minoribus contemptum sustinere. Quod cum Ozias rex Iuda sapienter nollet attendere, et eum quem debebat sacerdotibus honorem impendere: aggressus est temere quod ei non licebat, putans sibi licere quod libebat. Ingressus enim templum Domini super altare thimiamatis incensum uoluit adolere, quod summus pontifex Azarias, ceterique sacerdotes, uolentes prohibere: eumdem regem festine sunt intra sanctuarium prosecuti, feruentesque zelo iustitie, sic eum fiducialiter allocuti: »Non est tui  officii, Ozia, ut adoleas incensum Domino, sed sacerdotum, id est filiorum Aaron: egredere de sanctuario, ne contempseris, quia non reputabitur tibi in gloriam .« At ille nimis tumens sceptro regie potestatis, et nullius momenti reputans pontificalis fastigium dignitatis: non solum noluit humiliter a proposito reuocari, sed quod male ceperat, temere cumulando, tenens manu thuribulum iratus cepit sacerdotibus comminari. Quocirca illum Deus lepra statim in fronte percutit, ut perculsus tandem cognosceret, quod non solum a populo, sed a regibus et principibus, est sacerdotibus deferendum, non eis ceruice tumida resistendum. uidens autem Azarias, ceterique sacerdotes quod perfusus esset lepra, uicem ei debitam reddiderunt;  dum contemptorem contemnentes, de domo eum Domini, ut abiectum et uilissimum expulerunt. Ipse quoque percepto quod leprosus esset, egredi fescinauit, et propter lepram in domo separata, sicut ibi scriptum est, habitauit. Sic nimirum qui monitis sacerdotum tumens fastu regio aurem noluit humiliter inclinare, diuinam ultionem intolerabiliter meruit tolerare; illorumque expulsioni, nec preualuit, nec presumpsit procaciter obuiare, sciens tandem quid debeant sacerdotes regibus imperare. Sicut autem Azarias pontifex, Oziam leprosum expulit de templo ne esset rex , sic e regione, Ioiada pontifex, Ioas introduxit in templum, ut esset rex, eumque populo acclamante, in throno regio collocauit: et occisa auia eius Athalia, regnum eius  stabilitate debita confirmauit. Quid ergo in his omnibus, nisi pontificalis dignitas commendatur, sine 440 qua, nec potestas regia confirmatur, cuius quidquid potenti benedictione non munitur, quantumuis altum, et eminens, nec durabile, nec commendabile inuenitur? Quod quidem apud Scripturas ueteres certum est multipliciter designari, in Euangelio autem Christus realiter uoluit demonstrari, cum discipulos suos eligens apostolicam eis contulit dignitatem, et huic dignitati magnam et admirabilem tribuit potestatem. »Conuocatis, inquit Lucas, apostolis dedit eis uirtutem, et potestatem super omnia demonia: et ut languores curarent .« Et apud Mattheum: »Amen, inquit, dico uobis,  quecunque alligaueritis super terram, erunt ligata in celo: et quecunque solueritis super terram, erunt soluta in celo .« Et apud Ioannem: »Accipite, inquit, Spiritum sanctum: quorum remiseritis peccata, remittuntur eis; et quorum retinueritis, retenta sunt .« Mira dignitas! mira potestas! cuius imperio uirtutes demonice et languores anime subiugantur, ad cuius arbitrium, quecunque in terris, in celo, quoque soluuntur, et ligantur, que claues regni celestis sortita, quibus claudi, uel aperiri debeat prudenti examinatione discernit, et alios ab aliis Deo, id ipsum confirmante potenti uirtute se cernit.



CAPITULUM LXXII.

Ne autem hec dignitas, uel potestas solis apostolis,  et non etiam eorum uicariis attributa credatur, designantur alii septuaginta duo, quibus Euangelium concedi similia protestatur, qui ad predicandum ante Christi faciem, sicut agni inter lupos mittuntur: et uicem Christi quemadmodum, et apostoli sortiuntur. Dicitur enim eis: »Qui uos audit, me audit; et qui uos spernit, me spernit .« Et iterum: »Ecce dedi uobis potestatem calcandi supra serpentes et scorpiones: et supra omnem uirtutem inimici .« Apostolis igitur, uirisque apostolicis, id est clericis Christus predicandi officium delegauit, eisque specialiter ligandi et soluendi pontificium assignauit, ut predicando doceant, quemadmodum mortui possint, ad consortium redire uiuentium beatorum, et eosdem a Christo suscitatis  permittant abire solutis institis peccatorum. Sic quippe eis, de Lazaro dictum est: »Soluite eum, et sinite abire .« Facile quidem erat Christo, eodem uerbo soluere Lazarum quo eum suscitauit, sed iubens eum solui soluentium ministerium commendauit, ne quis forte in posterum cum eum, ad penitentiam diuina gratia suscitaret, potestatem ecclesiasticam sibi non esse necessariam estimaret. Sicut enim Christus sibi proprium reseruauit mortuos suscitare, sic clericis attribuit suscitatorum uincula relaxare, ut per eorum ministerium detur facultas libera suscitatis, qua deinceps cursu expedito possint perambulare semitam sanctitatis. Non ergo Deo placere penitentia comprobatur, que non clericorum iudicio commendatur,  quia sicut peccatorum est penitentiam agere pro peccatis, sic clericorum est, eisdem penitentibus dare, et describere regulam ueritatis. Nec solum hoc eis officium solemne predicandi uel ligandi pontificium, et soluendi; uerum etiam baptizandi prerogatiua delegatur, ne quis regnum celorum se posse ingredi mentiatur, qui non eorum ministerio ex aqua et spiritu renascatur: »Euntes, inquit, docete omnes gentes, baptizantes eos in nomine Patris, et Filii, et Spiritus sancti .« Et ad Nicodemum: »Nisi quis renatus fuerit ex aqua et spiritu, non potest introire in regnum Dei .« Hec autem regenerandi excellentia, per quam tam originalia, quam propria peccata remittuntur,  in cuius typo in mari Rubro persequentes Egyptii submerguntur, per quam uite ueteris pannosa tunica dissipatur, et nouus homo candore noue sindonis decoratur: hec, inquam, excellentia, sic apostolis eorumque successoribus clericis quasi proprie est attributa, ut nullus alius ordo, nulla conditio eo fungi solemniter ministerio concedatur, licet eiusdem sanctitatis, uel forte maioris habeatur.



CAPITULUM LXXIII.

Denique Ioannes Zacarie, maior quo nullus inter natos mulierum surrexit, qui multos in Iordane flumine baptizauit, magnus quidem exstitit preclare merito sanctitatis, sed tamen baptizando non est fretus apostolice priuilegio dignitatis. Etsi enim Christum inter ceteros meruit baptizare, non tamen  eorum quos baptizauit peccata potuit relaxare, quia hec eius ablutio parum, uel nichil ablutis profutura, diuini baptismi non fuit ueritas, sed figura. Diuinus baptismus ille est, quo Christus, qui Deus est, per apostolos eorumque uicarios baptizat, quia, etsi ipse uere creditur baptizare; baptizandi tamen ministerium illis uoluit commendare. Sic enim euangelista dicit: »iehsu plures discipulos facit et baptizat quam Ioannes; quanquam iehsu non baptizaret, sed discipuli eius .« Ille uero baptismus recte humanus dicitur, quo Ioannes qui homo erat, tam Christum, quam ceteros baptizauit; unde, et ipse Christus eumdem baptismum non Dei, sed hominis baptismum nominauit. Baptismus Ioannis, inquit, de celo est, an ex hominibus?  Quis ergo dubitet baptismum diuinum humano digniorem: baptismum Christi baptismo 441 Ioannis digniorem; baptismum, in quo est ueritas, eo qui figura est ueritatis digniorem, cum huius lauacro omnis reatus macula deluatur, ille uero huius inefficax muneris habeatur? cum autem baptismus quo Christus baptizat, eo, quo baptizatus est, longe sit dignior, quare dignioris ministerium Christus Ioanni non donauit, quem ad tante sanctitatis excellentiam sublimauit, ut ipse ei testimonium perhiberet, quod maior eo nullus inter natos mulierum emineret? Cui maiorem ceteris contulit sanctitatem, quare maiorem quoque non attribuit dignitatem, ut scilicet baptismi salutaris ministerio fungeretur, et ad eius arbitrium in terra, et in celo  omnis obligatio solueretur? Quare, inquam, Ioanni prophete, et plusquam prophete Christus id muneris noluit assignare, nisi quia dignitatem apostolicam speciali quadam gratia uoluit commendare, ne ordo ei propheticus, uel preferri, uel saltem equari putaretur, si uicem Christi Ioannes in Ecclesiam, quemadmodum et apostoli, sortiretur? Et pulchre Ioannes sanctior et apostolis dignior predicatur, ut dignitas apostolica non ex merito, sed ex gratia, collata uideatur, et alteri ab altero humilitate uicaria deferatur: dum et Apostolus in Ioanne maiorem aspicit sanctitatem, et Ioannes ueneratur maiorem in Apostolo dignitatem. Et si enim omnes retro sanctos, tam prophetas, quam ceteros apostolica  sanctitas excedere nequaquam dubitatur; Ioannes tamen, quibusdam sanctior apostolis iudicatur: pro eo quod maior eo, nullus inter natos mulierum surrexisse perhibetur, si tamen in hoc testimonio sensus alius non habetur. Sunt quippe qui dicant hec uerba Christi, non sic debere intelligi, ut asserant Ioannem maiorem ceteris, sed tantummodo non minorem, quia non dictum est, quod inter natos mulierum ipse maior surrexerit, sed quod nullus eo maior surrexerit. Ubi, ut aiunt, relinquitur intelligi etsi non maiorem, equalem tamen posse alterum inueniri, et hunc sensum contendunt nulla cogente littera prepediri. Quod si ita est, ut scilicet Ioannes non maior ceteris, sed maior eo nullus e ceteris habeatur, quis equalis ei conuenientibus estimatur,  quam quilibet de apostolis, quorum tanta est sanctitas, ut cunctis imitanda fidelibus proponatur, et eorum tuitioni uniuersalis Ecclesia committatur? Si autem quis econtra dixerit quod Ioannes procul dubio sanctior ceteris predicatur, cum maior eo nullis surrexisse inter natos mulierum affirmatur: non est contentiose resistendum tanquam prorsus inconueniens habeatur: si ex his probis sensus huiusmodi colligatur. Est enim quedam figura locutionis quam lyptoten scientia secularis appellat, que minus dicit, et plus significat: uelut cum dicitur, quia ille, nec Samsone est fortior, nec Salomone sapientior, quod nichil est aliud quam; et infirmior est Samsone, et minus sapiens Salomone. Sic et cum dicitur, quia inter natos mulierum non surrexit maior  Ioanne Baptista, forte non equalitas alicuius designatur, sed Ioannis maior sanctitas per eam quam lyptoten diximus, intimatur: nec in hoc tamen sanctis apostolis derogatur, sed erga suum baptistam Christi larga munificentia declaratur.



CAPITULUM LXXIu.

uerum aliquis uerba euangelistarum diligenter considerans, adhuc forsitan huic sententie repugnabit, et Ioannem non esse maiorem apostolis probabiliter ostendere laborabit. Dicit quippe Mattheus: »Non surrexit inter natos mulierum maior Ioanne Baptista .« Quem uero eum, quem non maiorem asserit, debeamus accipere, Lucas determinatius uidetur ostendere. »Maior, inquit, inter natos mulierum propheta Ioanne Baptista nemo  est .« Ergo non apostolus, sed propheta Ioanne maior nemo est, unde et a Domino plusquam propheta dictus est. »Quid existis, inquit, in desertum uidere? Prophetam? Utique dico uobis, et plusquam prophetam .« Denique apostoli nequaquam prophete nominantur: imo super prophetas pace prophetarum dixerim, apostoli sublimantur. Ioannem uero prophetam, et plusquam prophetam recte Dominus appellauit, quia quem alii procul positum prophetarunt, Ioannes nascendo, predicando, baptizando, prefigurans, digito demonstrauit. Et notandum preterea, quod Mattheus ait: »Non surrexit inter natos mulierum maior Ioanne Baptista.« Lucas uero, maior inter natos mulierum  nemo est, ubi iste de presenti, ille de preterito, neuter uero locutus est de futuro. Ex quo potest intelligi, quia eorum qui tunc erant, uel fuerant, nullus Ioanne maior, uel esse, uel fuisse designatur: non autem maior eo forte aliquis denegatur. Non enim dictum est: »Non surget maior, uel, nemo erit maior,« sed Mattheus: »Non surrexit, ait, maior.« Lucas uero: »Nemo est, inquit, maior.« Certum est autem quia tempore, quod hec dicta sunt, apostoli adhuc infirmi erant, et pusilli, et Ioanni longe impares sanctitate, cum ille iam paratus esset mori amore predicande ueritatis, isti uero non nisi post mortem Christi tante fuerint firmitatis. Nam cum de Ioanne Christus hec loqueretur, et si apostolos iam ad gradum uocauerat apostolice dignitatis, nondum  tamen eis perfectionem promisse contulerat sanctitatis; sed prius eos in schola 442 sua exemplis et monitis uoluit processu temporis informari, post ascensionem uero suam misso de celis Paracleto consummari. Recte ergo nullus eorum tunc Ioanne maior asseritur, cum eorum simplicitas tam frequenter imperfectionis arguitur, cum in naui pauitantes, exprobratione modice fidei percelluntur; cum non intelligentes parabolam, adhuc sine intellectu esse reprehenduntur, cum filii Zebedei ad dexteram Christi, et sinistram curiositate prepropera petunt se collocari, cum inter omnes contenditur, quis eorum maior debeat iudicari, cum Philippus uidere putans filium, et patrem sibi postulat demonstrari, cum Petrus magistrum abnegat passionis  timore mentiendo, cum Ioannes sibi consulit nudus relicta sindone fugiendo, cum omnes disperguntur relinquentes magistrum morientem, cum Thomas, nisi fixuram clauorum uiderit, non credit resurgentem. Cum his, et multis aliis infirmitatibus occupantur, quid mirum si Ioanne minores iudicantur? Ceterum cum post ascensionem Christi descendente super eos in linguis igneis Spiritu, musto noue gratie debriantur, cum exuti pannos infantie, indumentis perfectioribus innouantur, cum iam Christum passim, annuntiant, nullo timore sicut antea reuocati, cum etiam ad eorum umbram, uel semicinctia infirmi quilibet redduntur sanitati, cum nascentis Ecclesie primordia miris operibus adornare, cum in feruente reclusi officina totius inuenitur sanctitatis  regulam fabricare, et, ut finem faciam, noua, et nullis seculis retro audita religione uidentur coruscare, quid mirum si quis eos non solum Ioanne non minores, sed forte, et iam putauerit sanctiores, cum et si hoc apud nullum euangelistam Christus aperte profitetur, tamen Ioanni testimonium perhibens negare non uidetur? Sed quia non est nostrum occulta sanctorum merita, cum de Scripturis non habemus, inconsulta lance discutere, ne dum aliis quasi deferimus, aliis inueniamur detrahere: horum iudicium Christo summo, et uero Iudici debemus relinquere, ut ipse qui contulit, inter eorum sanctitatem discernat, si quid tamen uiderit discernendum, et cui uoluerit plus, uel minus deferat, si iam ita iudicauerit faciendum. Illud pace  Ioannis posse dici estimo, quod siue sanctior, siue sanctitate inferior apostolis habeatur, dignitate quadam ecclesiastica paulisper eis cedere uideatur, dum in baptizando, et ligando, et soluendo, et cetera Ecclesie sacramenta dispensando, uicem Christi apostolus agere comperitur, cuiusmodi potestatem, uel ministerium Ioannes non sortitur.



CAPITULUM LXXu.

Apostolis quidem eorumque uicariis, id muneris specialiter assignatur, ut per impositionem manuum suarum, Spiritus sanctus credentibus infundatur: et fidelis quis, uel esse, uel dici nequaquam perfecte mereatur, qui non fidei sacramentis per eorum ministerium imbuatur. Quod nimirum in primitiua  Ecclesia manifestis indiciis agebatur, cum fidelis quisque accepto Spiritu, linguis uariis loquebatur; nunc uero, etsi signa tam euidentia non sequuntur, idem tamen spiritualiter agere certa fide presbyteri cognoscuntur. Dant enim Spiritum per impositionem manuum ordinando: et quamuis apostolis longe sint impares sanctitate, tamen ad conferenda diuina fidelibus carismata, utuntur uicaria potestate. Tanta quippe apostolorum sanctitas fuit, ut, etsi eos utcunque potest quiuis clericus imitari, non tamen eis possit aliquatenus cequari; et cum ad nos usque, eorum quodammodo dignitas deriuetur, eorum tamen sanctitas sibi quasi singularis, et propria retinetur. Cum de celis misso Paracleto linguis omnibus loquerentur, et uulgato tali miraculo, cunctis  uenerabiles haberentur, tanta in eis effloruit nouitas sanctitatis, ut timorem incuteret octo millibus congregatis; et ad eorum arbitrium illi promitterent deinceps se uicturos, et suaue Christi iugum ceruice uoluntaria subituros. Unde apostoli nouam illis uiuendi regulam disponentes, et se ipsos eiusdem formulam regule proponentes, ad tantam illos perfectionem prouexerunt, quantam nulla retro secula cognouerunt. Sicut enim in Actibus apostolorum scriptum est: »Omnes qui credebant, erant pariter; et multitudinis credentium erat cor unum, et anima una; nec quisquam eorum que possidebat, aliquid suum esse dicebat, sed erant eis omnia communia; et quotquot possessores domorum, uel agrorum erant, uendentes, afferebant pretia eorum,  et ponebant ante pedes apostolorum, et diuidebatur singulis prout cuique opus erat .« O noua res! Quis, uel ante legem, uel sub lege, tot millia hominum audiuit ad tantam peruenisse spiritus unitatem, tam prompto animo amplecti uoluntariam paupertatem: in tantum pariter uiuendi consensum deuenire, tam noue et perfecte sanctitatis legibus unanimiter obedire? »Erant, inquit, omnes unanimiter in porticu Salomonis.« Diues illa porticus, non tam auro, uel argento, uel metallis quibuslibet illius antiqui Salomonis, quam thesauro uirtutum, et splendore noue religionis, quod flante 443 austro, et propulsante de camino cineres frigide uetustatis: misso igne celitus, miro  cudit opere, regularis mormulam sanctitatis. Diues, inquam, porticus in cuius camino ignis diuinus non comburens, sed illuminans adolescit. In cuius conflatorio inaudita pulchritudo Ecclesie coalescit, qui corda tot millium loro tante uinculat unitatis, ut non multa, sed unum sint unite beneficio uoluntatis.



CAPITULUM LXXuI.

Recolo sanctos ueteres, Abraham, et Lot, in Scripturis  non mediocriter commendari, et tamen aliquando, sic ab inuicem separari, ut non solum in eodem nollent conclaui, sed nec in eadem prouincia pariter ter conuersari, ne uel multa eorum substantia uicinitate noxia minui cogeretur, uel inter eorum pastores iurgium nasceretur. Altero  igitur illorum dexteram eligente, ad sinistram alius declinauit; et pro posse, sibi quisque proprias diuitias congregauit. Sancti uero noue legis a dextera, uel sinistra uenientes, in unum contubernium congregantur: et sopito timore iurgiorum, domos, agros, predia, uel quecunque possident, unire gratulantur, ut et nil sibi proprium singuli retinerent, et nouo quodam genere, omnes omnia possiderent. Undecim patriarche, cum liuore misero torquerentur, Ioseph duodecimum furtim uendere non uerentur, nec in una secum domo fratrem fratres sustinent conuersari, ne presagio somni perducto ad effectum, cogantur eum quandoque uenerari. Sancti uero quos diximus, de multis, et diuersis tribubus prodeuntes, relictis multis domibus quas habebant,  in unam porticum concrescentes; sic fraterni amoris incendio sunt conflati, ut non solum commanendo, sed idipsum per omnia sentiendo iniuncte satisfaciant unitati filii Isrel ductori suo Moysi tam peruersis moribus aduersantur, ut cum frequenter promittant obedientiam: raro tamen eamdem exsequantur; et quia nolunt habenis preceptorum, quamuis laxioribus, cohiberi, a preceptore suo Moyse, non possunt sustineri. Grauatur itaque ille, non tam  innumera multitudine populorum, quam duris et indomitis diuersitatibus animorum, quos ad idem uelle, nec prece, nec pretio, nec minis ualet aliquibus reuocare, uel forte reuocatos non potest in eodem proposito conseruare. Sancti  uero, quos diximus, sic apostolorum monitis informantur, sic eorum moribus conformantur, ut ad eorum doctrinam renuntiantes omnibus que dilexerant possidere, in eadem porticu conuersantes, cum eisdem nil habentibus gaudeant nil habere. »Erant, inquit, perseuerantes in doctrina apostolorum .« Beata hec doctrina, que tantam meruit gratiam obtinere, ut tam uerbis quam moribus posset alios edocere! que primitiue Ecclesie fabricam ad perfecte religionis fastigium sublimauit, ut et presentes obtupescerent ad tante rigorem nouitatis, et posteri sibi assumerent mirande regulam sanctitatis.



CAPITULUM LXXuII.

uerum hostis antiquus, cuius proprium est saluti  hominum inuidere, tantos Ecclesie profectus non potuit sustinere; et noue huius religionis augmentum, suum reputans detrimentum, ad expugnandum eam quosdam peruersos excitauit: et preualente malitia, propositum rigorem, aliquantulum inclinauit. Immissa enim persecutione fecit leuitam Stephanum lapidari, et quos amor religionis collegerat, timore, sic ab inuicem separari; ut fuge presidium requirentes, huc illucque eligerent euagari, nec quis eorum preter apostolos auderet Ierosolymis demorari. Sic enim scriptum est: »Eiicientes Stephanum extra ciuitatem, lapidabant: facta est autem illa die persecutio magna in Ecclesia que erat in Ierosolymis: et omnes dispersi sunt, per regiones Iude, et Samarie, preter apostolos .«  Et infra: »Illi, inquit, qui dispersi fuerant a tribulatione, que facta est sub Stephano, perambulauerunt usque Phenicen, et Cyprum, et Antiochiam .« Cum igitur a conuictu apostolorum, incumbente persecutione, multitudo reliqua localiter separaretur, et dispersa ubique gentium incertis, sedibus uagaretur, non potuit in eis idem uiuendi tenor per omnia conseruari, sed discipline rigor coactus est relaxari. Etsi enim in quibusdam mansit desiderium proposite sanctitatis, solutum est tamen illius uinculum unitatis, quia simul conuersantes relictis omnibus proprium nil habebant, sed propriis communia preferentes prout cuique opus fuerant diuidebant. Cum autem iam deficeret illa distributio substantie generalis, et seiunctos ab inuicem  non ex more cohiberet districtio regularis, ad euitandam, uel saltem leuigandam uite penuriam temporalis, declinarunt ad habendum sacculum pecunie specialis. Apostoli uero qui, ut dictum est, Ieresolymis remanserunt, et nonnulli qui eis postmodum adheserunt, tenuerunt propositum uoluntarie paupertatis, simulque conuersantes rigorem proposite sanctitatis. Unde et fratres qui per diuersas dispersi fuerant regiones, et qualemcunque sanctitatem, inter barbaras tenebant nationes, plerumque facientes collectam iuxta modum 444 proprie facultatis, miserunt in Iudeam tenentibus propositum predicte paupertatis. Cum enim Agabus ueniens Antiochiam , famem futuram significaret  per spiritum, »discipuli, inquit, prout quisque habebat,« proposuerunt mittere habitantibus in Iudea fratribus: quod et fecerunt. Discipuli, inquit, prout quisque habebat. Ergo isti iam non simul omnia, sed quisque quod suum est possidebat. Paulus quoque apostolus Romanis loquens: »Nunc igitur, ait, proficiscar in Hierusalem ministrare sanctis: probauerunt enim Macedones, et Achaici collationem aliquam facere in pauperes sanctorum, qui sunt in Hierusalem .« Et ad Corinthios: »De collectis, ait, que fiunt in sanctos, sicut ordinaui Ecclesiis Galatie, ita et uos facite per unam Sabbati; quos probaueritis per epistolas hos mittam perferre gratiam uestram in Hierusalem .« Et in alia ad eosdem Epistola: »Communicationem,  inquit, ministerii quod fit in sanctos. .« Eos quidem Paulus appellat sanctos per antonomasiam, qui generalis planitiem sanctitatis transcenderant uoluntarie fastigio paupertatis; qui sic sua reliquerant ut simul omnia possiderent, sic omnia possidebant, ut singuli proprium nil haberent. Etsi enim cetere uirtutes non mediocriter uiuendi dant prouentum, tamen sine hac paupertate non ducunt ad perfectum, quia quo plus quisque satagit in acquirendo, uel conseruando peritura, eo minus cogitat de his que sunt sine termino permansura. Recte ergo per excellentiam sancti sunt appellati qui excellentioris intuitu sanctitatis dant operam paupertati, qui, sicut domum suam quis ditare satagit opes innumeras colligendo, sic et ipsi Ecclesiam nil habendo.  Monet autem Paulus, ut discipuli qui cum fide accepta substantiam sibi retinuerant temporalem, his qui omnia reliquerant ministrando, ab eis acciperent spiritalem, ut temporis istorum abundantia illorum esset inopie supplementum, ne immoderata penuria sanctitati proposite inferret detrimentum, et eorumdem pauperum sanctitatem, quam isti obtinere non preualuerant similiter operando, suam efficerent misericorditer adiuuando. Processu uero temporis cum apostoli secederent ab inuicem gratia predicandi, et ad fidem cum electis conuolarent plures etiam non saluandi, cum ubique fere gentium persecutio fidelibus ab incredulis inferretur, ut nomen Christi desuper terram penitus tolleretur; cepit quidem, uellet nollet aduersarius, multitudo  credentium augmentari, sed primitiua illa religio ita paulatim infirmari, ut pauci tandem possent uspiam inueniri qui rigore pristino, uel appeterent, uel persisterent couniri. Potestas quidem Ecclesie multipliciter dilatatur, eiusque dignitas longe lateque fauente gratia commendatur: et cum multos passim illuminet sanctitas singularis, paucos tamen continet illa quam prediximus communitas regularis. Cum enim singuli episcopi singulis ciuitatibus apponuntur, cum per uicos et oppida presbyteri disponuntur, cum ad regendum Ecclesias clerici disperguntur, augetur quidem per eorum doctrinam credentium multitudo, sed ipsorum aliquantulum fuscatur pulchritudo, quia dum infirmos quosque ad quantulamcunque  sanctitatem erigere moliuntur, ipsi a rigore debito, uel coacti, uel forte spontanei dilabuntur. Sic paulatim infirmata est religio clericorum, dum crescente fidelium multitudine populorum, ipsi amplius exarserunt ad obtinendam inter subditos clericalis ordinis dignitatem, quam ad exhibendam tante dignitati congruam sanctitatem. uidentes enim, quod hic ordo omnibus in Ecclesia preferretur, eique a cunctis sane sapientibus, tam regibus, quam populis merito deferretur, plerique appetentes, non tam ministerium quam honorem, impensam sibi reuerentiam uerterunt in tumorem; et unde magis Deum timere, et amare debuerant qui egenum de puluere suscitat , et merentes, ut scriptum est, erigit sospitate: inde amplius offenderunt  indigni tanta et tam precipua dignitate. Cum ergo passim Euangelium predicarent, cum incredulos ad fidem Catholicam inuitarent, cum inuitatos in eodem proposito confirmarent: Non caste, non sincere, sicut ait Apostolus, id egerunt, cum in eo non que Iesu Christi, sed que sua sunt quesierunt . Hec infirmitas, hic defectus, hec dissolutio clericorum, fons quidam et origo, quantum mihi uidetur, exstitit monachorum.



CAPITULUM LXXuIII.

Quia enim de clericis, quorum ordo antiquior est, anterius est tractatum, de monachis sicut proposueram posterius est tractandum, ut sicut iam utcunque innotuit unde, et quo processit ordo, uel dignitas clericatus, sic etiam notum fiat quem ortum uel  processum habeat religio monachatus. Cum igitur ad fidem Catholicam longe lateque multitudo gentium conuolasset, nilque ab eis aliud apostolorum institutio postulasset quam ut ab idololatria et fornicatione, suffocato et sanguine abstinerent , hisque abiectis cetera que mundi sunt licite possiderent: in tantum hec licentia, que infirmis et rudibus, discrete et salubriter est donata 445 maiores qui firmiores esse debuerant, infirmauit, ut tam Iudeus quam gentilis putaret sibi sufficere huius regulam sanctitatis, et tam clerus quam populus declinaret in huius planitiem libertatis. Quod nonnulli tandem fidelium diligentius attendentes, et primitiue illius Ecclesie districtum propositum recolentes, cum ad bene uiuendum feruore  spiritus estuarent, ut ea que mundi sunt, amore celestium pro nichilo reputarent, uite popularis attritam latitudinem contempserunt, et ad uite solitarie angustias sese uiriliter transtulerunt. Relinquentes quippe domos, agros, parentes, tumultum ciuitatis, et cum rebus seculi proprie lenocinia uoluntatis: in suburbanis et remotis locis sibi cenobia construxerunt, in quibus sub districte regule disciplina mores pristinos correxerunt. Et quia relictis parentibus, coniugibus et multitudine populari, ut perfectius actus relinquerent seculares, in priuatis conuersati sunt locis pauci et quodammodo singulares: ab eadem singularitate monozantes uel monachi sunt appellati, ut ipso quoque nomine signarentur esse a populi frequentia separati. Monos  enim unus siue singularis interpretatur, unde qui a pluralitate populi, quietis gratia separatur, recte monachus appellatur. Siue ut quidam uolunt monachus quasi monoculus dicitur, id est unum tantum oculum habens. Qui enim prius quasi gemino oculo utebatur, dum et mundum appetere, et tamen Deum diligere specialiter uidebatur, nunc reiectis omnibus quibus temporaliter solebat delectari, sola celestia indiuiso desiderio diligit contemplari. Et quia clausit, imo eruit et proiecit oculum, quo ea que mundi sunt, auidius appetuntur, eum autem retinuit et mundauit, quo celestia cognoscuntur, recte monachus quasi monoculus meruit appellari, qui bone cecitatis ignominia non abhorruit gloriari. Denique  apud litteras seculares, uir quidam Monichus appellatur, qui singularem in fronte oculum habere dicebatur: »Iaculatur, inquit, Monichus ornos.« Noster autem monachus non in fronte, sed in corde singularem oculum habere perhibetur, quo inuisibiliter intuetur; et eum sibi oculum eruit qui foris esse quasi in facie uidebatur, quo carnalia carnaliter mirabatur. Beata hec cecitas qua oculus, exteriora diligens, excecatur, ad quam nos amplectendam Ioannes apostolus cohortatur: »Nolite, inquiens, diligere mundum neque ea que in mundo sunt: amicitia enim huius mundi inimica est Deo .« Huiusmodi cecitatem Christus intulit, imo contulit his qui eum diligere uoluerunt. Qui amore inuisibilium uisibilia contempserunt, sicut in Euangelio  Iudeis audientibus designauit, cum eis non intelligentibus largitatis sue beneficia predicauit. »In iudicium, inquit, ego ueni in hunc mundum, ut qui non uident, uideant, et qui uident, ceci fiant .« Hoc est dicere: Ad hoc ueni, ut oculus appetens inuisibilia reparetur, et oculus exteriora diligens excecetur; ut qui directam perfecte uiuendi regulam rectius uult uidere, non grauetur cecitatem nocentis oculi sustinere. Quo enim iste maius sustinet detrimentum, eo ille maius accipit incrementum; et cum huic inferuntur optabilis iniurie cecitatis, illi conferuntur amplioris munera claritatis. Sed infelices Iudei uerba spiritalia carnaliter attendentes, et auditam cecitatem, penam uel ignominiam estimantes, responderunt: Nunquid et nos ceci  sumus? Ac si dicant: Si ut cecis uisum redderes huc uenisti, quid nobis in hoc genere contulisti, cum nos non deturpet cuiusuis ignominia cecitatis, nec egeamus tue quam predicas beneficio largitatis? Et Dominus uolens ad spiritalem eos intelligentiam reuocare, et eam quam conferre cecitatem uenerat, commendare: »Si ceci, inquit, essetis, non haberetis peccatum, nunc autem dicitis quia uidemus, peccatum uestrum manet .« Hoc est dicere: Si ab his qui foris sunt, mentis oculum uelletis auertere, et me non purum hominem sicut ceteros mortales attendere, sed Deum in homine de corde puro et conscientia bona diligere, non haberetis peccatum: peccatum utique infidelitatis, peccatum iniquitatis, quia uos et ad bonum uera credulitas  informaret, et in eodem iusti operis prosecutio confirmaret. Nunc autem dicitis quia uidemus: peccatum uestrum manet. »Nunc autem, inquit, asseritis uos uidere, dum ea tantum perpenditis que foris cernitis apparere: et quia illis plus iusto diligitis inherere, constat peccatum uestrum uobis indeficiens permanere .« Quia ergo hunc oculum, qui non nisi uisibilia nouit attendere, noster, ut dictum est, monachus erutum gaudet proiicere, illum autem solum, summa cura, summa diligentia studet excolere, quem sicut aquila solaribus radiis potest infigere: recte propter hunc monadem, monachus meruit appellari qui plures habere oculos renuens, contentus est felicius oculo singulari.



CAPITULUM LXXIX.

 Ne autem ad habendos duos uel plures oculos monachus animum retorqueret, id est ne ab appetitu celestium exterior eum occupatio dimoueret, sic prima institutio huiusmodi professionem ordinauit, sic eam certis quibusdam legibus informauit, ut nec eam dignitate uellet ecclesiastica sublimari, 446 nec curis secularibus implicari. Tante quidem eam esse uoluit humilitatis, tante ut ita dixerim uilitatis, ut in Christi conuiuio locum quasi abiectum, et ultimum obtineret eiusque abiectionem, queuis dignitas abhorreret. Sicut ergo huiusce professio procul a se negotia secularia relegauit, ut Deo perfectius uacare mereretur; sic et iam dignitates fugit ecclesiasticas, ne plus iusto earum illecebris caperetur, quia, etsi  eas non nisi spiritales uiros iustum est obtinere, earum tamen occasio multos consueuit a perfectionis cumulo remouere; fuit autem illius propositum perfectionis intuitu cuncta prorsus obuiantia declinare, seque ipsam priuatis adeo studiis occupare, ut et labori manuum insisteret prout uite huius necessitas exigebat; et non nisi Deo placere contenderet, quod uiuendi perfectio requirebat. Denique nullius, uel etatis, uel conditionis homines specialiter curauit eligere, sed omnes passim, et indifferenter colligere: et cum non nisi litteratos clericalis admitteret dignitas, nullis imbutos litteris monachalis recepit humilitas. Non enim alienum a se professio monachica iudicauit, si quis ad eam conuersionis gratia ueniens litteras ignorauit, cum eius esset propositum  non tam scientie litterarum studium adhibere, quam ieiunia, et uigilias, et opus manuum exercere. Opus autem manuum tanta diligentia, tanto studio arripuit, ut non solum diebus, sed et noctibus in eo laboraret, quatenus, et sibi quisque laborando necessaria ministraret, et attritione carnis assidua, spiritus insolentiam edomaret. Sic nimirum, ut quidam aiunt, Marcus euangelista constituit: sic monachis uiuendi normam instituit. Cum enim feruens spiritu Marcus propositas sibi dignitates uellet ecclesiasticas declinare, et in nouissimo recumbens loco, tanquam lumen accensum in abscondito latitare, zelum Dei habens, sed non secundum scientiam pollicem sibi presumpsit amputare, ut eum merito posset Ecclesia reprobare. Sed quia scriptum  est: »Non est consilium contra Deum ,« in tantum electio diuina preualuit, ut illius desiderium cassaretur, et ad honores ecclesiasticos inuitus raperetur. Est enim, uellet nollet, gradum sacerdotii assecutus, et ad cumulum dignitatis Alexandrie primus pontifex constitutus. uerumtamen, etsi uoti compos esse non potuit latitando, non tamen destitit ab amando: et abiectionem quam diuino repugnante consilio tenere uiuendo non potuit, aliis tenendam instituit. Pauci quidem, et probatissimi uiri qui eo tempore apud Alexandriam Aegypti monachorum nomine censeri, ab eo uiuendi regulam susceperunt, et assumpto de Actibus apostolorum quod scriptum est quia »nullus sibi dicebat aliquid  proprium, sed erant eis omnia communia ,« et cetera huiusmodi, illud etiam de Propheta  sibi adiungi uoluerunt: »Labores manuum tuarum quia manducabis beatus es,« et de Apostolo: »Qui non laborat non manducet « His et huiusmodi Scripturarum monitis Marco docente informati, tantam proposuerunt impendere diligentiam sanctitati, ut forma eorum non solum idiotas et simplices inuitaret quos aura plerumque remouet leuitatis, uerum etiam litteratos, et discretos uiros quos commendat maturitas debite grauitatis. Conuolantibus igitur in unum tam litteratis quam illiteratis in suburbio Alexandrie monasterium monachorum Marcus instituit, quibus et uiuendi normam, et discipline rigorem imposuit, uolens eos  labori manuum tam diligenter insistere, ut et torpori et otio agilitate strenua possent resistere; et non ad aliorum suspensi munuscula ex proprio sibi necessaria uictus acquirere. Quia enim eis predicandi non iniungebatur officium, non regenda Ecclesia, non tuendorum cura fidelium, sed abiectio subdita, labor assiduus, quietum silentium: congruum fuit, ut oblationes populi non presumerent aucupari, ne usurpantes indebitum alieno mererentur onere pregrauari. Illis quippe de Euangelio uiuere datum erat, et oblationibus populi sustentari quibus predicandi ministerium datum erat, et Ecclesie fidelium doctrine merito principari: istis uero huiusmodi humilitas est iniuncta, ut se uiliores ceteris reputarent, et non tam dignitatis fastigio preeminere,  quam latere sub silentio affectarent. Unde et habitum incultum et horridum habere uoluerunt, ut despectum mentis exteriori schemate demonstrarent, et ad contemptum mundi sicut moribus, ita et uestibus ceteros inuitarent.



CAPITULUM LXXX.

Multi ergo tanta religione longe lateque uulgata, et eodem feruore spiritus affectata, uale facto parentibus, possessionibus propriisque uoluntatibus, ad eam confugerunt, seque et tam rigido ordini, et tam ordinato rigori uoluntarie subdiderunt. Nec solum iam apud Alexandriam, sed et per totam Aegyptum per Thebaiden eadem religio diuulgatur, diuulgata multiplicatur, multisque in locis abundante gratia cenobia construuntur, in quibus humiles spiritu ad  uiuendum unanimi spiritu colliguntur. Deinde uero in Palestinam, Mesopotamiam, Cappadociam totumque Orientem districtio monachalis diffunditur, per quam dissolutio tam clericorum quam laicorum confunditur, tumoremque suum plerique 447 exsecrantes luctum penitentie humiliter amplectuntur, et pristina conuersatione relicta, uitam monachicam profitentur. Qui nimirum pro qualitatibus uel locorum uel temporum, uel pro diuersitatibus animorum, quedam sibi addere, quedam subtrahere, quedam uero mutare uoluerunt; et que a prioribus Aegyptiis fuerant instituta non per omnia tenuerunt, sed sic arripuerunt districtionem propositumque monachorum, ut tamen in quibusdam  infirmitati condescenderent plurimorum. Quia enim apud infirmos animos, fastidium parit identitas, deiectationem uero grata uarietas, placuit eis opus manuum quod fere indesinenter proposuerant agere, certis quibusdam temporibus paulisper omittere, ut eo intermisso spiritualibus officiis attentius uacarent, solemnitatemque psalmorum, que apud eos synaxis dicebatur, deuote celebrarent. Igitur preter uespertinas et nocturnas horas in quibus cum Aegyptiis monachis concordabant, hora tertia, sexta, nona in unum concurrentes predictam synaxim celebrabant, quam trium tantummodo psalmorum numero terminabant, ut et deuotioni pro tempore liberius indulgerent, et ad opus manuum quantocius remearent. Hoc enim quasi ex debito, illud autem agebant  gratuito, quia et eorum erat propositum laborem manuum diligentius exercere, et gratum uidebatur aliquando spiritualibus officiis quasi raptim et celeriter indulgere. Sic profecto grata uicissitudine recreati, facilius se credebant curam impendere sanctitati, quia infirmus animus intolerabili fastidio pregrauatur, si semper idem attendere compellatur. Illi uero qui intra Aegyptum monachi uersabantur, et maxime Tabennesiote qui apud Thebaidem morabantur, tam inflexibiliter monachale propositum tenuerunt, ut a mane usque ad uesperum a labore manuum non cessarent, nec in unum pariter congregati predictas horas diei solemniter celebrarent. Orando quippe et meditando psalmos et oratiunculas ruminando, labori proposito insistebant,  et utrumque non alternatim sicut hi quos prediximus, sed pariter indefesso rigore peragebant, ut cuiuis superuenienti dubium haberetur quid ex quo pendere uideretur. Neque enim uel propter laborem psalmos, uel propter psalmos laborem dimittebant, sed sic alterum altero muniebant, ut et labor fastidium remoueret orandi, et oratio leuigaret continuum exercitium laborandi. uespertinis tantum nocturnisque temporibus psalmos in unum solemniter decantabant, et post nocturnam synaxim ad cellulas suas cum summo silentio singuli recurrebant, ubi quod reliquum erat noctis, in uigiliis et labore manuum expendebant, ut non solum diebus, sed et noctibus, sicut superius dictum est, in opere desudarent, ne forte ullo tempore  a proposito declinarent. Denique arguendi sibi non mediocriter uidebantur, si, cum lux exoriens adueniret, eos sommo uel otio torpentes inueniret; et ideo aduentum diei peruigiles exspectabant, uigiliasque suas assiduo labore manuum commendabant. Tanto enim maiorem se credebant perfectionem adipisci, quanto ea que retro sunt studebant amplius obliuisci, et huic obliuioni, non modicum profectum assiduitas laboris conferebat, que noxios cogitatus districtione congrua reprimebat, Sabbato et Dominica in unum, hora tertia communionis gratia confluebant, et participato Christi corporis et sanguinis sacramento, per reliquos dies hebdomade nulla missarum solemnia requirebant.



CAPITULUM LXXXI.


Neque enim tunc temporis mos erat apud illos uel missas frequenter celebrari, uel ad sacros ordines passim monachos sublimari, sed in cenobio uix unus uel duo presbyterio fungebantur, qui tamen huiusmodi officio digni pre ceteris uidebantur. Sic nimirum episcopi ceterique rectores Ecclesie fieri permittebant, sic illorum necessitatibus misericorditer concurrebant, ut quia secum presbyteros clericos habere non poterant ad celebrandum inter eos ministerium altaris, aliquem ex monachis promouerent ad ordines ne carerent munere sacrificii salutaris, ne qui propter Christum, a turba remoti elegerant in solitudinibus habitare, illic sine Christi sacramento uel presentem uitam ducere cogerentur, uel  eamdem periculosius terminare. Multo etiam post tempore cum per totum fere orbem eiusdem ordinis opinio uulgaretur, cum per multas ciuitates et oppida castellaque et uiculos monachorum monasteria construerentur, mansit quidem pristina consuetudo, ut scilicet inter eos missas pauci admodum celebrarent, et easdem non publice, sed priuatim, id est sibi non populo decantarent. Quia enim non erat officii eorum ad celebrandum diuinum mysterium assistere altari, sed communicandi gratia concessi sunt id agere ne carerent munere salutari: idcirco et paucis inter eos dabatur sacris ordinibus sublimari; et ad missas eorum non erat mos populum conuocari. Hoc nimirum proprie attributum fuerat ordini clericorum, quibus non solum populi  sed et cura iniuncta monachorum. Quod si cui uidetur incredibile quod 448 audit de monachis affirmari, quia uidelicet id nostris temporibus uidet aliquantulum immutari, legat uel relegat diligentius ueterum scripta Patrum, et uerum esse procul dubio comprobabit, nostrisque assertionibus, sopito murmure, concordabit. Adeo quidem pauci solebant inter eos ad sacros ordines antiquitus promoueri, ut cum plerumque in monasterio multos constaret monachos contineri, uix tamen, ut supra dictum est, unus inter alios haberetur, qui ad celebrandum diuinum mysterium presbyteratus officio fungeretur.



CAPITULUM LXXXII.

Inuenitur in registro, quia monachorum congregatio, que in monasterio Precoritano consistebat,  sacris missarum solemnibus peragendis presbyteri officio indigebat: et ideo dominum papam Gregorium humiliter postulauit, ut de monachis unum concederet ordinari, a quo illic sacra possent missarum solemnia celebrari. Cui petitioni papa Gregorius benigne consentiens, uictorem Panormitanum episcopum, in cuius episcopio idem monasterium situm erat dignatur admonere, ut desiderium monachorum, quod ad religiosum propositum et salutem animorum monstratur pertinere, occasione postposita festinet adimplere, ut scilicet eum, quem de congregatione sua monachi unanimes obtulerint consecrandum debeat promouere; »quatenus, ut eiusdem Gregorii uerbis utar, congregatio  que sibi eum postulat ordinari, quoties necesse fuerit sacrificii solemnitatem, ueneratione debita celebrando ualeat refoueri  .«

Urbicus etiam abbas monasterii Sancti Herme, quod Panormi situm erat, cum ea que cum ipso erat congregatio monachorum apud se presbyterum non haberet, hoc idem beatum Gregorium postulauit, et ille predicto uictori Panormitano episcopo, ut ex eis unum ordinaret presbyterum scriptis mediantibus imperauit. Ait enim: »Fraternitatem uestram necessario scriptis presentibus duximus adhortandam, ut eum qui ad hoc ministerium  de eadem congregatione eiectus fuerit, cuius uita, mores, et actio tanto possint ministerio conuenire, sine mora auxiliante Domino debeat consecrari, quatenus nec ille de monasterio suo hac pro causa egredi, nec extraneum sibi ad peragendum sacrum opus cogatur adducere  .« uidetis quia in monasterio Precoritano uel Panormitano, papa Gregorius unum concedit monachum ad sacros ordines promoueri, ut quoties necesse fuerit, sacrificii solemnitatem celebrando ualeat congregatio refoueri et ad peragendum sacrum opus necesse non sit extraneum presbyterum adhiberi.



CAPITULUM LXXXIII

Quod autem mos non fuerit apud eos missas publicas celebrari, sed priuatas quodammodo, id est ad eas  populum non solemniter conuocari, idem Gregorius euidenter innotuit, qui Felicem Pisaurensem episcopum huius antique consuetudinis transgressorem districte redarguit. Loquens enim de monasterio monachorum quod quidam Ioannes construxerat, et predictus Felix episcopus dedicarat, ait: »Ut ad nos peruenit, cathedra posita, sacra illic publice missarum solemnia celebrantur. Quod si uerum est, his uos adhortamur affatibus, ut omni excusatione cessante, cathedram uestram exinde amoueri modis omnibus faciatis, nec denuo illic missas publicas peragatis.« Ne autem uideretur beatus Gregorius nolle monachos ibidem conuersari, ubi tam stricte missas publicas prohibet celebrari, adiungit: »In eodem autem monasterio congregationem seruorum  Dei, sicut nunc est, cum Dei gratia uolumus permanere.« Et ne cursus eis illic manentibus missarum consolationem uideretur penitus abnegare, hanc ab eis molestiam curauit diligentius amputare. »Si missas, inquit, ibidem sibi celebrari uoluerint, a te presbyter dirigatur  .« Sibi ergo, id est monachis, non populo, quod est priuatas, non publicas missas ibi permittit celebrari; et quia forte presbyterum non habebant, concedit eum illuc ab episcopo delegari. Si missas, inquit, ibidem sibi celebrari uoluerint, a te presbyter dirigatur. Sic nimirum a concursu populi uolebat Gregorius monachos remoueri, ut nec missarum occasione possent eis aliquatenus admisceri: ne si forte alienum sibi officium  usurparent, cum secularibus ad secularia declinarent. Sciebat enim ad eorum ordinem nequaquam pertinere, ut in regendis populis satagerent diligentiam adhibere; et ideo que sibi concessa fuerant sic eos uolebat actitare, ut ad indebita nullatenus presumerent aspirare. Eapropter quamdam ecclesiam Sancti Pancratii, que commissa clericis fuerat, ut missas in ea celebrarent, et populo illuc ex debito confluenti diuina peragendo ministrarent, cum sciret idem Gregorius per clericorum negligentiam in deterius declinare, eisque hora constituta ibidem non inuentis populum reuertentem ad propria murmurare,  sic illam uicino cuidam monasterio monachorum uoluit commendare, sic eius reditus ad usus monachorum in posterum delegare, ut abbas monasterii deinceps eiusdem ecclesie prouisor haberetur, 449 et ad peragendum sacrum opus illic ab eo non monachus, sed clericus presbyter poneretur. Clerici quidem priores, qui sibi ex ea gaudebant alimoniam accipere temporalem, non satis populo confluenti reddebant spiritalem; et ideo ad religiosos uiros temporale transferre uoluit emolumentum, ut eis diligentiori cura prouidentibus, non pateretur ulterius Ecclesia detrimentum. Quia uero in eadem Ecclesia celebrari missas publicas oportebat, pro eo scilicet quod ad audiendum sacrum opus, illuc populus ex debito confluebat, uoluit  idem papa, ut abbas illic non monachum, sed clericum studeret presbyterum adhibere, cuius erat tam uerbo, quam exemplo populum edocere. Sic enim abbati Mauro ait  : »Statuimus ut terras prefate Ecclesie, uel quidquid illuc intrauerit, seu de reditibus eius accesserit, monasterio tuo debeat applicari, atque illic sine diminutione aliqua pertinere: ita sane, ut quecunque in ipsa Ecclesia fienda reparandaque sunt, per te sine dubio reparentur. Sed ne remotis presbyteris, quibus Ecclesia ipsa fuerat ante commissa, uacare mysteriis uideatur, idcirco tibi huius auctoritatis tenore precipimus, ut peregrinum illic non desinas adhibere presbyterum, qui sacra possit missarum solemnia celebrare, ut nullus deinceps in supradicta Ecclesia  possit inueniri neglectus.« Patet quia Gregorius, qui propter neglectum clericorum ad monachos ecclesiastica beneficia uult transferre, non tamen eis id quoque muneris uult conferre, ut presumant in populo missas publicas celebrare, sed potius clericis uult illud tanquam proprium reseruare.



CAPITULUM LXXXIu.

Quia ergo sibi tantum, non populo missas monachi celebrabant, pauci tunc temporis ad sacros ordines aspirabant: priori uero tempore, multo etiam pauciores, cum tamen essent in rigore monachico fortiores. Cum enim Marina uirgo ad monasterium monachorum a patre monacho paruula duceretur, et tacito quod puella esset, cum eis monachus efficeretur,  ibique ab annis puerilibus educata, et sacris litteris informata, mire sanctitatis, mire patientie haberetur, et usquequo in etate perfecta, uitam morte finiret, esse femina penitus nesciretur: non erat mos, ut estimo, tam generaliter in cenobiis monachos ordinari, sicut nostris temporibus uidemus actitari. Neque enim credendum est, ut ea que et tanto tempore inter monachos conuersatur, et tante sanctitatis, tante patientie fuisse comprobatur, uel uocata ad ordines presumpserit a mandato contumaciter resilire, uel oblita sexus feminei, ausu illicito tali mandato presumpserit obedire.

 Eugenia quoque uirgo, cum feruore diuini spiritus estuaret, et secularis conuersationis latitudinem exhorrescens, angustam uiuendi semitam affectaret, femineum deponens habitum, cum uir esse putaretur, monasterium ingressa est uirorum, in quo non solum monachus, sed et processu temporis, abbas facta est monachorum. Quis igitur credat talem monachum, imo talem abbatem, sacris ordinibus sublimari, diuina peragentem mysteria, sacris altaribus presentari? Neque enim ad regendos monachos querebatur quiuis presbyter ordinatus, sed tantum bonis moribus informatus, qui studeret ceteris fratribus non tam preesse fastigio presbyteratus, quam prodesse religione et scientia, totiusque exemplo monachatus. Denique beatus ille  Benedictus, qui multa monachorum monasteria edificauit, qui uiuendo et scribendo ad unguem monachos informauit, qui sanctitatis sue commendabile reliquit posteris monumentum, dum regulariter uiuendi non mediocre prebuit documentum, non quidem presbyter legitur exstitisse, nec tamen ei quidquam monachalis dignitatis creditur defuisse. Attendens quippe quia non facit monachum ad sacros ordines predicta promotio, sed abiectio propria, labor, silentium, disciplina, quies, religio: non putauit quidquam iniurie monachico proposito Benedictus inferre, si se monachis contenderet, non sacris ordinibus, sed sacris moribus anteferre. Quia uero id rectores Ecclesie, etsi non ex debito contulerunt, tamen gratuito concesserunt, ut scilicet  monachi sacris ordinibus fungerentur, ne remoti a populo remoueri etiam a salutari sacrificio uiderentur, in tantum hec licentia nostris excreuisse temporibus inuenitur, ut iam in monasteriis, non solum abbatem, uerum etiam aliquem monachum uix contingat haberi, qui non se uideat ad ordines promoueri. Plerique autem qui in professione clericatus sacros ordines sortiuntur, relicta militia clericali ad uitam monachicam, quietis gratia transferuntur, et cum esse desinant clerici, non tamen eis ordines auferuntur; sed sicut ii accipere qui non habuerant, sic et retinere qui ante habuerant, conceduntur. Sic nimirum cum sacris ordinibus insigniri proprium quodammodo sit clericorum, his de causis,  quas diximus, translatum est ad ordinem etiam monachorum, ut, 450 sicut ait Gregorius, cum necesse fuerit sacrificii salutaris solemnitatem celebrando, ualeat congregatio refoueri, et ad peragendum idem opus, non sit necesse extraneum presbyterum adhiberi. Nec moleste ferant clerici, si hoc munus monachis est collatum, cum idem sibi uideant non ablatum; et cum illis sit hoc misericorditer attributum, non tamen sibi dignitatis pristine quidquam est imminutum. Etsi enim aliqui uel nolunt, uel nequeunt clericorum uidere dignitatem, non tamen illorum cecitas obscurat ueritatem; sed cum illis claudatur qui fastu uel negligentia defecerunt,  aperitur ceteris qui in humilitate et scientia profecerunt.



CAPITULUM LXXXu.

Quod autem ad usus monachorum ecclesiastici redditus transferuntur, et contra pristinum institutum labore manuum non aluntur, pace uestra, clerici, dixerim, uestra mihi uisa est secularitas hoc egisse, uestraque dissolutio hoc illis beneficium contulisse. Quia enim contemptis ecclesiis quibus specialiter seruire debebatis, neglectoque populo, quorum oblationibus temporaliter uiuebatis, ad ambienda transitoria peruersis moribus defluxistis, et non tam que desunt, quam ea que mundi sunt, cecitate noxia pretulistis: uisum est tam beato Gregorio, quam ceteris pastoribus Ecclesie, ut ad  religiosos uiros temporales ecclesiarum redditus transferrentur, quorum prouisione sollicita studiosius et sanctius ecclesie regerentur. Est et alia causa, cur ecclesiastici redditus ad monachos transferuntur, et que fuerant propria clericorum, illorum etiam usibus conceduntur. Cum ordo monachicus, suburbiis et solitudinibus contentus non fuisset, sed crescente numero ciuitates et oppida, castella et uiculos occupasset, ad eum plerique delicati conuersionis gratia confluxerunt, qui corporis et animi teneritudine prepediti, nequaquam tenere rigorem pristinum potuerunt. Laxis quippe habenis, cum propter circumstantiam populi inter quos habitabant, tum propter predictam teneritudinem, qua precipue laborabant, laborem manuum, quem  priores tenuerant, reliquerunt, et in claustris commorantes, sub umbra quietis et otii remissius latere uoluerunt. Quod attendentes doctores Ecclesie talibus quoque nequaquam defuerunt, sed eorum infirmitatibus misericorditer occurrerunt, ut qui priori proposito satisfacere non poterant uel nolebant, saltem possent perficere bonum delicatius quod uolebant. Ne enim a labore manuum feriati, uel propter inopiam a professione monachica penitus resilirent, uel se propter uictum transitorium negotiis secularibus irretirent, concesserunt pastores ecclesiastici redditibus illos Ecclesie sustentari, ut propulsa uictualium sollicitudine, in diuinis lectionibus possent liberius occupari. Unde papa Gregorius  Ioannem abbatem et qui cum eo erant monachos arguit, quod ad usus suos accipere redditus Ecclesie presumebant, et tamen uacandi otio non legendi negotio diligentiam impendebant. Ait enim  : »In ipsis fratribus monasterii tui, quos uideo, non inuenio eos ad lectionem uacare; unde considerare necesse est quantum peccatum est, ut ex aliena oblatione Deus uobis alimoniam transmiserit, et uos discere Dei mandata negligatis. Cum igitur his que dicte sunt causis ecclesiasticos redditus monachi meruerunt obtinere, tanta nonnulli eorum processu temporis aggressi sunt possidere, ut congestis diuitiis, quas uera semper religio cognoscitur horruisse,  uideantur obliti paupertatis, quam pridem huic ordini familiarem certum est exstitisse. Hec profecto paupertas hunc inuenitur ordinem peperisse; hec in sinu uel gremio spiritualibus eum alimoniis enutrisse, eductumque de pannis infantie in etatem uel robur debitum perduxisse, ut ad perfectionis cumulum nichil ei uisum sit defuisse. Enimuero assumptis uiribus idem ordo paupertatem uisus est exsecrari, nil intolerabilius iudicans, quam eius legibus diutius coarctari; et quam matrem et nutricem habuerat amoris beneficio spiritalis, persequitur uelut hostem, uelut arguendam odii nouercalis. Satis ergo non estimans concessis beneficiis mediocritate preuia sustentari, certatim accelerat diuitiis et honoribus cumulari: non perpendens  quantas iniurias inferat sanctitati, dum tantis nisibus renuntiat paupertati.



CAPITULUM LXXXuI.

uidentes autem nonnulli monachorum sese clericis ditiores, putant se nichilominus digniores; et quos precedunt cuiusdam specie sanctitatis, presumptionis nebula caligantes, putant etiam preuenire fastigio dignitatis. Eapropter cum circumeunt mare et aridam ut faciant unum proselytum, cum aliquem uite secularis hortantur fieri monachum, talibus eum alliciunt blandimentis, ut dicant ordinem suum ceteris ordinibus digniorem, uitamque monachicam non secundam alteri, sed omnibus gradu et meritis altiorem. Si conuerti, aiunt, desideras, melius applicabis, nostris aurem monitis  conuenientius inclinabis, nec nostri est consilii, 451 ut ad alium ordinem debeas proficisci, cum nostro sublimiorem non possis adipisci. Noster equidem ordo ceteris dignior inuenitur, hec uiuendi semita nullo compendio preuenitur, et ideo si uis dignum inuenire profectum, scias te non posse gradum alias ascendere tam perfectum. Non potest, aiunt, quisquam altius euehi, quam ut monachus efficiatur, cum hic ordo dignior, et ceteris sublimior habeatur, et clericalis dignitas que reliquis inferioribus principatur, nostre sublimitati nullatenus cequatur. His et huiusmodi assertionibus sese efferunt nonnulli monachorum, dum sibi allicere uolunt animos auditorum; et in talem sententiam  non solum imperitiam quorumlibet iudicant laicorum, sed id quoque sentire compellunt nonnullos clericorum. Plerisque etenim clericis quos scientie non illustrat perfectio, talis monachorum uera iam uidetur assertio; et quia tam in se quam in ceteris quibuslibet clericis paruam conspiciunt sanctitatem, putant nichilominus esse paruam eorum dignitatem. Utrique, ut uidetur, non mediocriter arguendi, utrique ad ueri cognitionem diligentius instruendi, ne si ab eis negligentibus ueritas ignoretur, incurrant quod per Salomonem Deus talibus comminatur: »Nisi cognoueris te, o pulchra inter mulieres, abi post uestigia gregum et pasce hedos tuos .«  Qui enim debitam non habet cognitionem ueritatis, quid, nisi pascit et fouet immunditiam falsitatis, dum apud se errrore deuio uoluit et reuoluit, uel id uerum esse, quod falsum est, uel e regione falsum esse quod uerum est? Apud huiusmodi nec simplicitatem cogitationum, nec puritatem operum poteritis inuenire, sed petulce presumptionis motus inconditos uidebitis lasciuire, dum obuolutus caligine, uel cuius sit ordinis non attendit, uel cuius dignitatis idem ordo sit diligentius non perpendit.

Bonum quippe est homini scire, uel in quo ordine sit constitutus, uel eiusdem ordinis que sit meta, uel terminus institutus, ut nec ultra certos fines presumat procaciter prosilire, nec citra redeundo ab eisdem eneruiter resilire. Si enim quemquam,  uel ultra, uel citra fines certos contigerit demorari, non poterit ad liquidum que recta sunt operari, cum caligante scientia, que est totius perfecti operis fundamentum, ipsum opus non mediocre sustineat detrimentum. Unde apud quemdam historiographum uir nobilis Metellus commendatur, qui non tam genere quam prudentia commendabilis habebatur, quod et suum ordinate exercitum disponebat, et eumdem nullatenus ordinem confundi permittebat. uigilias, inquit, cum legatis circuire, item in agmine in primis modo, modo in postremis, sepe in medio adesse: ne quispiam ordinem egrederetur. uidebat quidem uir gnarus belli quod non facile uictoriam obtineret, si exercitus suus ordinem debitum non teneret, si inter nobiles et gregarios  milites confusio nasceretur, si uel pedes equiti, uel eques pediti incongrue misceretur, uel maiores abiectione degeneri ad ima declinarent, uel minores locum maiorum procaciter occuparent. Cui rei, et uir ille prudens Betius testimonium uidetur perhibere, qui id quod certum deserit ordinem dicit letos exitus non habere. »Quod certum, inquit, deserit ordinem, letos non habet exitus.« Ideo et peta quidam admonet diligenter

Singula, inquiens, queque locum teneant sortita decenter. HORAT.

Denique ut ad nostras litteras ueniamus, cum Isaias quorumdam commendaret simplicitatem, non  tacuit in eisdem adiunctam ordinis grauitatem, sciens quia simplicitas innocentis non sufficienter est ornata, si non conuenienter fuerit ordinata: »Et pascentur, inquit, agni iuxta ordinem suum .« Pulchre agnos iuxta ordinem suum dicit pasci, quia simplicitas tunc inuenit gramina pascue salutaris, cum a nullo declinans latere, tenet rectitudinem semite regularis, tunc pastorem suum, et ducem itineris non relinquit, cum nec per insolentiam constitutum terminum derelinquit. Unde et eos qui iuxta ordinem pascuntur, non hedos, sed agnos Scriptura uoluit appellare, quia hedus petulcum animal lasciuos nescit impetus refrenare, sed ignorans ordinis, estu uage libidinis per deuexa et ardua diligit euagari, ut ab agnorum seiunctus consortio  tandem a sinistris dignus sit collocari. Quocirca Dominus in Numeris  per Moysen iubet ut ordinate filii Isrel graderentur: Singuli, ait, per loca et ordines suos, proficiscentur. Nullus ergo ambigat quin secundum ordinem suum quisque debeat operari, secundum ordinem suum actis et moribus informari, quia omnis actio que suo est ordini regulariter conformata, terribilis est, ut castrorum acies ordinata. Ideo Apostolus: »Omnia, inquit, in uobis honeste et secundum ordinem fiant .« Pulchre Apostolus que honeste uoluit fieri, secundum ordinem quoque uoluit fieri, quia in nostris operibus non inuenitur debite species honestatis, si non in eis teneatur et ueritas ordinis, et ordo ueritatis. Quomodo autem omnia secundum ordinem  facimus, si nec ipsum ordinem scimus; si quod preferendum est, iudicamus sensu erroneo postponendum, et e conuerso quod postponendum est, falso asserimus preferendum? Nonne illa in Canticis que diligit, caritatem in se postulat ordinari, ne confuso dilectionis ordine mereatur erroris accusari, si uel quod prius est diligendum posterius amplectatur; 452 uel quod dignius iudicandum indignius apud eam et uilius habeatur: »Ordinate, inquit, in me caritatem .« Bonum est ergo tam clerico quam monacho, scire cuius ordo suus existat dignitatis, et in suo quisque ordine cuius esse debeat sanctitatis, ne uel suos uel alteri plus, uel minus iusto incaute presumat arrogare, sed cuique quod suum est, et sciat, et uelit humiliter  assignare.

Si ideo monachi putant se clericis digniores, quia, ut supra dictum est, uident se plurimum ditiores, ecclesias suas auro, gemmis, serico uiderent abundantius adornari, mensas suas multis et uariis ferculis cumulari, et in ceteris que longum et superfluum est dicere, sese temporaliter prosperari; nulli dubium quin hec sententia digna sit reprobari, cum ad mensuram diuitiarum, nulla debeat dignitas estimari. Quis enim concedat, ut quanto quis ditior, tanto sit et dignior, cum plerosque subditos uideamus diuitiarum effluere largitate, prelatos uero conteri, uel inuita, uel uoluntaria paupertate? Si autem ob hoc se uoluerint astruere digniores  quia forte sunt aliquantulum sanctiores, dum clerici habenis laxioribus abutentes, secularibus uidentur admisceri, monachi uero arctioribus loris cerciti sub claustrali regula cohiberi, neque ob hoc eis estimo concedendum, ut isto postposito sit eorum amplius ordini deferendum. Etsi enim clericorum sanctitas infirmatur, non tamen eorum dignitas annullatur, nec secundum mores eorum iudicandum est de ordinis dignitate, cum quantitas dignitatis non pendeat ex uiuendi qualitate. Huic quidem dignitati magna et preclara sanctitas est iniuncta, sed tamen ei non sic inseparabiliter est coniuncta, ut si eam declinare contigerit alicuius impulsu prauitatis, ipsa quoque necessario collabatur excellentia dignitatis. Non ergo ideo monachi  debent digniores clericis estimari, quod clericorum sanctitatem uident aliquantulum infirmari, quia maior sanctitas non potest id muneris obtinere, ut maiori ordini possit in Ecclesia preeminere. Alioquin si hoc in presenti Ecclesia fixum et immobile teneretur, ut sanctior minus sancto dignior haberetur, non solum iam clerico monachus, sed presbytero rusticus preferretur, minusque reuerentie magistro, plurimum uero discipulo deferretur. Plerumque enim maiorem inuenimus in rustico quam in presbytero sanctitatem, nec tamen ei maiorem attribuimus dignitatem: imo cum iste uite merito nobis sit amplius imitandus, tamen propter ordinis dignitatem magis isto nobis presbyter est uenerandus. Ut autem ad altiora progrediar, cum uidemus unum episcopum  multis millibus hominum ordinari, ut eius magisterio possit presens Ecclesia gubernari, quis desperet posse aliquem inueniri plebeium in quolibet angulo ciuitatis, qui melior sit episcopo, merito sanctitatis; et eumdem plebeium, quem forte nec ipse episcopus esse dubitat sanctiorem, quis episcopo suo presumat dicere digniorem? Quia enim maior est sacerdotalis, uel pontificalis dignitas qua episcopus insignitur, quam ordo popularis, in quo ille plebeius inuenitur, recte episcopus dignior et excelsior iudicatur, quamuis illius plebeii maior sanctitas habeatur. Sic nimirum, et rex militi, et miles rustico maioris dignitatis asseritur, et tamen nonnunquam maior a minore sanctitatis merito preuenitur.



CAPITULUM LXXXuII.


Quod autem amplius maiori sit ordini deferendum, tam uiri ethnici quam ecclesiastici censuerunt, et, ne hoc ipsum deleret obliuio, scriptis ad posteros transmiserunt. Cum Cneus Pompeius Romano imperio presideret, et potestate regia urbem et patriam obtineret, quis subiectorum non ei reuerentiam exhibebat, quis militum non ei pro loco, et ordine abundantius deferebat? Cum uero uictus a Iulio Cesare Romanas copias abiecisset, et nudatus auxiliis spe perdita ad nationes exteras profugus recessisset, et ad ultimum uitam ueneno perdidisset, factum est ut predicto imperio idem Iulius potiretur, et ad eum summa rerum potestasque  regia transferrentur. Accedensque ad eum in Syria princeps Antigonus cepit de Antipatro conqueri uehementer; quod ille sibi quedam auferret uiolenter. Et ut iram Cesaris aduersus Antipatrum excitaret, sibique eumdem Cesarem facilius inclinaret, cepit Antipatro quasi ex obliquo Cnei Pompei amicitiam obiectare, cui ille familialiter exhibuerat obsequium militare. At ille in presentia Cesaris quod uerum erat non timuit respondere, prudentique responso obiectam sibi calumniam remouere: »Obiectat, inquit, mihi Pompeii gratiam, fateor, Cesar, me non homini, sed nomini Romano amicum fuisse.« Bene ethnicus intellexit amplius maiori esse nomini deferendum: et ideo quandiu Pompeium nouit regali nomine sublimatum, debitum  non neglexit humiliter ei exhibere famulatum. Cum uero potestatem et nomen regium nouit ad Iulium Cesarem transportari, ei quoque non renuit simili reuerentia subiugari. Non ergo homini, sed nomini prudens ethnicus deferebat, qui non nomen pro homine, sed hominem pro nomine preferendum ceteris cognoscebat.

Sic nimirum, et in diuina Scriptura Cusai Arachites debere fieri protestatur, cum 453 fugato Dauid, filius eius Absalon regali et loco et nomine, paruo licet tempore, sublimatur. Qui cum ab eodem Cusai sollicitus requisisset quare cum Dauid domino suo non abisset, respondit Cusai ad Absalon. »Nequaquam, quia illius ero quem elegit Dominus .« Ac si dicat: Si te elegit  Dominus ad regnandum, scio, et fateor tibi esse amplius deferendum. Petrus quidem apostolus cum fideles ad exhibendam maioribus reuerentiam inuitauit, non tam sanctimoniam quam dignitatis excellentiam in eisdem maioribus commendauit. »Subiecti, inquit, estote omni humane creature propter Deum, siue regi quasi precellenti, siue ducibus tanquam ab eo missis . Non dixit regi tanquam sanctiori, siue ducibus tanquam sanctioribus; sed, ait, siue regi tanquam precellenti, siue ducibus tanquam ab eo missis, per hoc aperte docens his quos ad regendum alios Deus mittit deferendum quidem esse propter excellentiam dignitatis, etsi in eis non satis condigna relucet formula sanctitatis. Si  enim minores maioribus subiici dedignantur, ipsi Deo procul dubio resistere comprobantur, sicut Paulus apostolus dicit: »Omnis, inquit, potestas a Deo est: que autem sunt, a Deo ordinata sunt: itaque qui resistit potestati, ordinationi Dei resistit .« Neque hic Paulus ait: qui resistit sanctitati, sed qui resistit potestati, Dei ordinationi resistit, ne quis cuiuslibet sanctitatis imagine palliatus, presumat contemnere maioris fastigium prioratus.



CAPITULUM LXXXuIII.

Denique si propter minorem sanctitatem ipse ordo inferior iudicatur, quis non uideat quod idem iudicium et in monachos reflectatur, et deinde ordo  eorum incurrat honoris detrimentum, unde aduersus ordinem clericalem colligunt argumentum? Sicut enim in ordine clericorum plerosque facile est inuenire quorum mores et actio non uidentur ordini conuenire, sic et in ordine monachorum nonnulli forsitan continentur qui etsi habitu, moribus tamen monachi non habentur. Si autem quis proteruum me dixerit, quod audeam uel mutire de moribus monachorum; uidetur enim presumptio uitam arguere meliorum: uiros sanctos ducam ad medium qui non liuoris toxico, sed zelo iustitie ferbuerunt, feruentesque spiritu nequaquam monachos reprehendere timuerunt. Gregorius, Hieronymus quos constat uita et scientia floruisse, et quos tam re quam nomine scimus monachos exstitisse, et ordinem monachicum  prout decuit dilexerunt, et monachorum uitia nec timore nimio nec amore noxio tacuerunt.

Gregorius papa Urbicum abbatem et qui cum eo erant monachos arguens: »Aspicio, inquit, quomodo dissoluta sit regula monasterii, dum nec monachi eiusdem monasterii tibi ad obedientiam parati exstiterunt, nec tum constanter aliquid disponere potuisti, unde uehementer ingemisco; quia aliter esse monasterium uestrum quam putabam inuenio.« Idem Ioanni abbati loquens: »Opinio, ait, monasterii per uestram negligentiam inquinata est.« ualentino quoque abbati ita scribit: »Peruenit ad nos quod in monasterio tuo passim mulieres ascendant, et quod est grauius, monachos tuos mulieres sibi commatres facere et ex hoc incautam cum eis  communionem habere.« Item Anthemio subdiacono: »Aliquos, inquit, monachorum usque ad tantum nefas prosiliisse cognouimus, ut uxores publice sortiantur.« Uniuersis uero monachis in Christi Monte consistentibus sic ait: »Peruenit ad nos nulla uos monachice regule precepta custodire.« Secunderinum monachum qui cum post lapsum corporis quem incurrerat, sese deberet sub regulari disciplina districtius solito cohibere, et incestus horrendi maculam luctu et lacrymis abolere, non est tamen ueritus sese ad abbatis locum et ordinem promouere, et in cathedra magistrali ausu temerario residere. Hunc, inquam, Secunderinum grauis excessus immemorem, Gregorius indignatus precipit degradari et in locum eius Theodosium subrogari. In his et aliis pluribus  locis que colligere longum est Gregorius papa et monachus monachos uehementer accusat, feruensque zelo iustitie illorum dissolutionem propter similitudinem ordinis non excusat: imo quanto eum cuius et ipse est monachicum ordinem tenerius amplexatur, tanto in monachorum excessus digne reprehensionis aculeos uehementius iaculatur.



CAPITULUM LXXXIX.

Sic et Hieronymus, imo multo amplius Hieronymus monachorum insolentiam exsecratur, et aduersus eos stomachatur implacabiliter, attendens quod ordo monachicus inconsolabiliter conqueratur quia multos disruptores intra sua tecta patiatur. Unde et unum pre ceteris Iouinianum cuius nomen asserit  a Iouis idolo deriuari, idem Hieronymus arguens non permisit diutius generosis sermonibus gloriari, sed dignis eum inuectionibus retundens, doctrinam eius falsam esse cunctis liquido demonstrauit, et ab eius sectatu erroneo fidelium animos sermone sancto et euangelico reuocauit. Ille quidem cum monachalem habitum assumpsisset, oculisque simplicium religionis formulam pretendisset, 454 adeo sanctitatis inimicus totiusque pudicitie factus est depredator, ut Iouis a quo uocabulum traxerat probaretur spurcissimus imitator. Sicut enim apud litteras seculares Iupiter inuenitur reumatibus libidinis inundare multasque uirgines impudicus amator deceptoriis suasionibus expugnare, sic noster monachus noua feruens heresi doctrinaque  fluens uenenosa, uirginitatis arcem quatit et menia continentie pretiosa; dogmatizat quippe uirginitatem non debere laudari, imo eius sterilitatem digne pro meritis condemnari, carnalemque copulam multo iustius, multo sublimius comprobari, sine qua non potest humana posteritas propagari. O monachicum monstrum! o monstruosum monachum! dogma cuius inauditum tante est peruersitatis, ut non solum Catholicis, uerum et ethnicis reprobanda uideatur huius assertio nouitatis. Neque enim estimo ita quemquam erroneis ethnicorum dogmatibus erudiri, uel apud eos ita quemquam peruersum inueniri, ut integritati uirginee coniugium, ut continentie preferendum esse carnale commercium audeat uel sentire, uel sentienti monacho debeat consentire:  imo, et si ab huiusce complexibus, uel non curat, uel non preualet abstinere, sentit tamen nec abnegat maioris esse meriti continere. Denique in templo ueste quam fuisse uirginem illorum litteris affirmatur, in quo templo et ignis perpetuus habebatur, non alie permittuntur quam sacrate uirgines deseruire, ut possint cuncta pariter sanctitatis merito conuenire. Quid enim magis congruit quam ut in templo uirginis, et ignis perpetuus resplenderet, et splendori perpetuo monacharum luminosa uirginitas responderet, ut sicut ignis ceteris lucet amplius elementis, et tamen nichil de eo generatur, sic uirginitas quamuis sit sterilis, fecundis tamen complexibus preferatur? Unde si qua forte uirginum que ad seruiendum ueste fuerat consecrata, uirginitatis exstincto lumine,  conuincebatur fuisse uiolatam, fossa humo, usque ad mamillas in ea mergebatur, cunctisque uidentibus illic mori digne pro meritis cogebatur. In qua pena quid aliud uolebant indicare quam eum, qui presumeret copulam uirginitate potiorem, ex sententia iudicare: non cum igne sterili uirtutum pennis ad superos euolare, sed in terram fertilem, deuolutum terrenorum numerum sese addito fecundare? Melius ethnici quam noster monachus de continentia senserunt, qui uestales monachas non nisi esse uirgines uoluerunt, qui, etsi Ioui superstitione erronea diuinos honores impenderunt, eius tamen incontinentiam imitandam esse nequaquam censuerunt.



CAPITULUM XC.


In hoc autem ipsi Ioui Iouinianus uidetur concordare, quia quod ille deligit operari, iste non negligit commendare. Et lumborum fluxus quibus ille non abhorret diuinitatis sue titulos inquinare, iste incircumcisus corde et labiis angelico celibatui preferendos non confunditur predicare. »Et quid mirum si tale quid huius predicatione asseritur, cum scriptum sit quia ex abundantia cordis os loquitur? .« De fonte quidem turbido non potest riuulus illimis emanare, nec de sentina sordida, odor suauissimus exhalare. Qualis uita monachi, talis et eius predicatio uentilatur; et qui bonus Christi odor esse debuerat, ad corrumpendos ceteros errore praui dogmatis inquinatur; sed occurrit Hieronymus  et ostendit quia doctrina monachi non satis approbatur, cuius delicata conuersatio reprobatur. Erant quippe mores illius tam peruersi et a proposito monachico tam auersi, ut in eis non deuotio condigna latitaret, non sanctum quid, non imitabile foris operatio demonstraret. Nam, ut ait Hieronymus  , cum se monachum iactet et post sordidam tunicam, et nudos pedes, et cibarium panem, et aque potum, ad candidas uestes, et nitidam cutem, ad mulsum et elaboratas carnes, ad iura apici et paxami, ad balneas quoque ac fricticulas, et popinas se conferat; manifestissimum est quod terram celo, uitia uirtutibus, aurum preferat Christo: et tamen iste formosus monachus crassus, nitidus, dealbatus et semper quasi sponsus incedens et cetera. In his  uerbis quid deceat, uel quid dedeceat monachum Hieronymus satis patenter ostendit, dum simul ex utroque Iouinianum grauiter reprehendit, quia uidelicet et illud turpiter abiecit quod quasi proprium condecebat, et illud non minus reprehensibiliter apprehendit, quod professionem monachicam dedecebat. Cum enim dicit, quia post sordidam tunicam, et cibarium panem, et aque potum, et cetera huiusmodi ad candidas uestes, et nitidam cutem, ad elaboratas carnes, ad iura apici et paxami, ad balneas quoque ac fricticulas, et popinas Iouinianus se contulit factusque est formosus monachus, crassus, nitidus, dealbatus, satis liquido Hieronymus innuit quam conuersationem monachi iudicet sanctam, honestam,  regularem, quam uero religionis extorrem, oblitam propositi, re magis quam nomine secularem; uult, quantum estimo, ut in tunica monachi sordes appareant paupertatis, in cibo et potu abstinentie sobrie parcitatis, ut per habitus uilitatem mundum contemnere demonstretur, per uictus parcitatem, 455 carnis illecebras fugere comprobetur. Econtra Iouinianus, et si qui forte Iouinianum diligunt imitari, intolerabile iudicant uilitate uestium deturpari, et in habitu monachico quamuis habente speciem sanctitatis, querunt tamen delicias uanitatis. uolunt quidem, sic in ueste sua religionis formula pretendatur, ut tamen eadem uestis mollis, et tenera pauloque decentior habeatur, ne uel eius asperitate caro tenerior affligatur, uel uilitate  in gloria insolens animus confundatur. Ceterum uera religio huiusce delicias, uel gloriam non nouit aucupari, nec in ueste composita, sed in cruce proposita diligit gloriari, studens in hoc Paulum apostolum ueraciter imitari, qui delicato deliniri non gaudet indumine, sed Christi passionibus cruciari. »Mihi, inquit, absit gloriari, nisi in cruce Domini nostri Iesu Christi .« Et ad Romanos: »Gloriamur, inquit, in tribulationibus .« Et ad Philippenses: »Etsi immolor, ait, gaudeo, et congratulor .« Et ad Colossenses: »Gaudeo, inquit, in passionibus .« uidetis Paulum in cruce et passionibus gloriari,  non in uestitu molli et tenero gratulari, iuxta illam sententiam cuiusdam sapientis: »In uestitu ne glorieris unquam .« Quod si in uestitu, prohibente Scriptura, nulli est penitus gloriandum, quanto magis in monacho uidetur exsecrandum, si in habitu quem assumit ad demonstrandum humiliter uoluntariam paupertatem, querat delicias uel secularis glorie uanitatem? Unde Hieronymus ad Rusticum: »Si uis, inquit, esse monachus, sordes uestium candide mentis indicia sint, uilis tunica contemptum seculi probet.« Et Gregorius papa: »Quid est, ait, habitus monachi, nisi despectus mundi?« Eapropter, Hieronymus Iouinianum monachum arguebat, qui abiectis religiosis sordibus monachalis tunice, delicatis uestibus enitebat, sicque  dici monachus appetebat, ut tamen abhorreret quidquid monacho regulariter congruebat. Non solum enim in uestitu Hieronymus illum contemptorem proposite paupertatis, sed in uictu quoque ostendit eum oblitum esse debite parcitatis, dum ad carnes elaboratas, ad iura peregrina, ad fricticulas, et popinas, et balneas appetitu precipiti deuolutum, dicit eum nitorem cutis, decorem uultus, immoderatam crassitudinem assecutum. »Iste, inquit, formosus monachus, crassus, nitidus, dealbatus.« Non uidetur Hieronymo ad religiosum monachum pertinere, ut formositate corporea studeat enitere, ut exquisitis ferculorum generibus inseruiens crassitudine distendatur, ut ad fouendam eamdem  crassitudinem superfluis balnearum uaporibus immergatur.



CAPITULUM XCI.

Denique apud litteras seculares quidam leguntur balneas recusare, qui petarum nomen sibi uolebant uendicare, scientes quia non sunt digni honore, uel nomine petarum, qui mollitie feminea fomentis inhiant balnearum.

Bona pars, inquit, hominum non ungues ponere curat,
Non barbam, secreta petit loca, balnea uitat. 
Si ergo solitudinem petit qui ad scribendum pemata liberior uult haberi, si recusat balneas, qui peta uel philosophus uult uideri, quis patienter ferat  monachum deliciis balnearum indulgere, ut solitudinis impatiens oculis intuentium possit nitidior apparere? Nunquid apud gentiles philosophos plus potest superstitio falsitatis, quam apud monachos religio ueritatis, ut quod illi pro humanis fauoribus perpeti non grauantur, isti sanctitatis intuitu, uel forte nullatenus patiantur? Etsi enim in cibo, uel balneis religioso uiro quod necessitas exigit, misericorditer indulgetur, tamen summopere superfluitas prohibetur, quia et mediocritate congrua nature indigentia sustentatur, et superfluitate incongrua crassitudo indecens generatur. Ideo Apostolus: »Carnis, inquit, curam ne feceritis in desideriis  ,« et noster ille Augustinus cum religiosis clericis uiuendi regulam ordinaret: »Lauacrum, ait, corporis cuius infirmitatis necessitas cogit, minime denegetur.« Et predictus Hieronymus ad Rusticum monachum: »Balnearum, inquit, fomenta ne queras qui calorem corporis ieiuniorum cupis rigore exstinguere.« Quod ergo conceditur necessitati, negatur procul dubio uoluptati; nec uolunt uiri sancti ut qui se religiosum fieri profitetur, carnibus et fricticulis, popinis et balneis impinguetur. Denique Hieronymus dicit aduersus uigilantium, quia monachus habet plangentis officium. Hoc autem officium non uidetur monachus exercere, quem corpori nutriendo tantam constat diligentiam adhibere, quia religiosa tristitia nescit  crassitudinem enutrire, sed eam ieiuniis et laboribus consopire. Nemo quippe est qui non uel sui didicerit experimento, uel eorum qui experti sunt indubitabili documento, quod spiritalis meditatio, religiosa deuotio, frequens ploratio, non permittunt molem corporis iusto amplius euagari, sed eis presentibus hec intra fines inuenitur debitos coarctari. Assumunt enim hec predicta sibi abstinentiam, ieiunia, uigilias et laborem, quibus premunt et opprimunt carnis delicias et tumorem; et in ea quidquid inuenerint exundantis aruine, frigunt in sartagine celestis discipline. Ipsa nimirum studiorum spiritualium 456 officina, in qua uiget ea quam dicimus celestis disciplina, intra fines suos, uel crassum permanere diutius non permittit, si tamen  contingat eum ita tractabilem inueniri, ut possit regulariter erudiri. Quem igitur crassum uideritis, uel predictam nondum ingressus est officinam, uel in ea forte condignam recusat sufferre disciplinam, quia incendiis, et tunsionibus quas ingerunt spiritualis fornax, malleus et incudo, non potest concordare immoderata corporis crassitudo. Quis enim credat quod igne diuino medullitus accendatur, assiduo luctu et lacrymis suffundatur, abstinentia et ieiuniis affligatur, uigiliis et laboribus atteratur, is cuius facies intumescit pinguedine, uelut apis aculeis stimulata, cuius uenter grossescit, uelut mantica intromissis mercibus consignata? Talis quidem pinguedo non redolet illud spiritale negotium, uidelicet  laborem, uigilias, abstinentiam, ieiunium, sed, ut uerum fateamur, saturitatem, abundantiam et otium. Unde et apud Ezechielem arguitur ciuitas Sodomorum, que reiecta uirtutum asperitate, blanditias incurrit uitiorum, que recusans ieiuniis et abstinentia macerari, saturitate et otio elegit incrassari. »Hec fuit, inquit, iniquitas Sodome, saturitas, et abundantia, et otium .« Et recte propter hec arguitur ciuitas impudica, quia tam spiritali quam corporee castitati ualde sunt inimica, nec inuenitur perfectio mature sanctitatis ubi regnat satietas corporibus impinguatis. Quod per Ieremiam insinuans Dominus: »Incrassati sunt, inquit, et impinguati, et preterierunt sermones meos pessime .«



CAPITULUM XCII.


Non est ergo credibile, ut si in monacho inuenitur indebita crassitudo, in eo possit etiam inueniri debita sanctitudo; imo pactum religionis quod cum Deo pepigit, annullatur, sicut Deus per Moysem in Deuteronomio protestatur. »Cum comederint, ait, et saturati crassique fuerint, irritum facient pactum meum .« Et paulo infra: »Incrassatus est dilectus, et recalcitrauit .« Quia saturitate incongrua sese monachus incrassauit, agitatus estro crassitudinis aduersus religionis stimulum calcitrauit; et qui carnem debuerat ieiuniis et abstinentia macerare, huiusmodi pactum presumpsit annullare. Reiecto quippe iugo, uel sarcina debite sanctitatis, discurrit uagabundus per plana et deuia  uoluptatis; et postponens seria que compuncto corde cogunt faciem lacrymis frequenter irrigari, maluit saturatus ad ludicra pueriliter relaxari. Unde et in Exodo: »Sedit, inquit, populus manducare, et bibere, et surrexerunt ludere .« uidetis post esce et potus uoluptatem, sequi ludendi leuitatem, qua cum ieiunium et abstinentia relegantur, ciborum affluentiam uanitas et dissolutio comitantur. Hinc est quod in libro Iudicum, Eglon qui esse crassus nimis describitur, rex etiam Moabitarum asseritur. »Erat, inquit, Eglon rex Moab crassus nimis .« Eglon interpretatur rotatus, uel orbitas. Ille uero conuenienter rotatus, uel orbitas nominatur, cui cum non sufficiunt  quibus natura mediocriter sustentatur, ad cibos lautiores immoderato appetitu raptatur, et quia identitate plerumque fastidium generatur, per fercula noua, et uaria fundali circuitu uolutatur. Iste autem qui tanto studio curam carnis in desideriis facere comprobatur, rex esse Moabitarum, perhibente Scriptura, signanter affirmatur: Moabite interpretatur fluxus et effusio; pulchre regi crasso familia talis est attributa, quia crassitudinem comitantur fluxi cogitatus et opera dissoluta; et cum precedit superfluitas comestionis exquisite, familiari consortio sequuntur Moabite. Ceterum Aod iudex filiorum Isrel qui utraque manu pro dextera utebatur, uel forte ambidexter secundum alios interpretes habebatur, eumdem regem Moab constanti  animo aggredi perhibetur, tollensque sicam ancipitem de dextro femore, illius uentrem crassum fixit tam ualide, ut capulus ferrum in uulnere sequeretur, et adipe pinguissimo stringeretur. Aod iste laus interpretatur. Merito iudex talis non solum laudabilis, sed laus emphatice nominatur, qui regi crasso, cuius plebs est dissoluta, nullatenus subiugatur; sed in eo tanta uiget animi fortitudo, ut transfigat regis uentrem in quo maior exundat crassitudo. Ut uideo, regi Eglon, Iouinianus merito comparatur, qui carnibus et popinis, fricticulis et balneis incrassatur, cuius mores sunt peruersi, cuius opera dissoluta, ut eius crassitudinem uideatur digne plebs huiusmodi prosecuta. Aod uero ambidexter recte Hieronymus estimatur qui gladio  uerbi Dei crassum monachum insectatur, sicque eius et uitam et doctrinam efficaciter exsecratur, ut in eius sententiam nullus ultra fidelium inducatur. Eos autem qui uitam monachicam profitentur docet precipue, uel quem fugiant, uel quem salubriter imitentur, dum et Iouinianum eiusque imitatores arguit uanitatis, et se suique similes commendat merito paupertatis. Fauent, inquit, tibi crassi, nitidi, dealbati, quoscunque formosos, quoscunque calamistratos, quos crine composito, quos rubentibus buccis uidero, de tuo armento sunt, imo inter tuos sues grunniunt, de nostro grege tristes, pallidi, sordidati, et quasi peregrini huius seculi, licet sermone taceant, habitu 457 loquuntur et gestu. In his uerbis ostendit Hieronymus quia  monachus crassus, nitidus, dealbatus, formosus, calamistratus, crine composito, rubentibus buccis, non est magnopere commendandus, sed in armento Iouiniani, et inter sues qui grunniunt, computandus. Qui uero tristis est, pallidus, sordidatus, peregrinus huius seculi gestu et habitu, loquens potius quam sermone; is procul dubio religiosorum dignus est communione: in qua non decet, ut quidquam uel tenuiter resideat uanitatis, sed tristitia, pallor, silentium solius desiderio sanctitatis. uult quidem Hieronymus, ut hanc sanctitatem assuescat indesinenter monachus ruminare, non hesterne potionis crapulam eructare.



CAPITULUM XCIII.

Quidam monachus cuius uocabulum, nec uolo,  nec debeo propalare, presertim ne errore deceptus inueniar alterum pro altero nominare, cum uespera sepultus esset uino, et ad celebrandum nocturnam synaxim usu forte potius quam deuotione cum ceteris adueniret, inuentus est non tam in eis que dicebantur deuotione congrua meditari, quam oblate frequenter potionis memoriter recordari. Finito enim psalmorum cursu, cum ad legendum lectionem, ut assolet, ueniretur, et a lectore in pulpito benedictio peteretur, monachus putans sibi offerri more solito potionem, nona benedictione signauit lectionem. Dicente quippe lectore: »Domne, iube benedicere; Potum, inquit, seruorum suorum Filius Dei benedicat.« Quem circumstantium huiusmodi  benedictio non concussit, cuius risum, uel occulte, uel aperte forsitan non excussit, nisi forte quis in eis tante maturitatis est inuentus, ut potius fletui quam risui sit intentus. Si contigerit huic ludibrio Hieronymum interesse, non eum extimarem tam ceteris corridere, quam indignando sitienti monacho succensere, qui in sacris et psalmis et lectionibus corpore uersabatur, et tamen totus eius animus in potandis calicibus habebatur. Neque hoc dicimus, ut uelimus monachis derogare, et collectis eorum uitiis quasi satiram scriptitare; sed illorum tumorem aliquantulum refrenare, qui propter mores incompositos clericorum, presumunt inferiorem illorum ordinem iudicare. Iuxta mores quippe clericorum uel monachorum, ordinem eorum non  debet quis metiri, cum apud utrosque multa possint inconuenientia reperiri. Denique sicut in plerisque monachis religionem constat plurimam relucere, sic et in nonnullis clericis condigna uidetur sanctitas apparere, qui relicto mundo, imo ea que mundi est noxia uanitate, gaudent in ea que Christus est dirigi ueritate. Nonnulli quidem uite secularis lenocinia deserentes, domos, agros, predia, honores, diuitias, et parentes, et quod his omnibus maius est, relegantes proprie latitudinem uoluntatis, angustias amplectuntur silentii, continentie, paupertatis; nichilque sibi proprium retinentes, et Christum, quod perfectum est, sequentes, sic inueniuntur sub clericali regula conuersari, ut uere in eis uita uideatur apostolica reformari. Amant studiis spiritalibus  operam dare, ieiuniis, uigiliis, laboribus, carnis insolentiam edomare: diuinis lectionibus erudiri, psalmis, hymnis et canticis spiritualibus deliniri; et ne longum faciam, tales per omnia reperiri, ut clericali fastigio digna sit eorum sanctitas insigniri. Si ergo ex uite merito pendet mensura dignitatis, istorum perpendatur excellentia sanctitatis: et si quos forte apud eos inuenimus monachis sanctiores, eos saltem non dubitemus pariter dicere digniores. uerum unicuique ordini sua quedam dignitas attributa non sic mobiliter uariatur, ut pro eorum merito qui eius sunt ordinis nunc maior nunc inferior habeantur: imo qui minoris est in presentia tam Dei quam hominum sanctitatis, maioris plerumque est in presenti Ecclesia dignitatis. Non enim sic  diuina largitas angustatur, ut dignioribus ordine, maiora dare uirtutum carismata compeliatur, cum legerimus Saul regali sublimatum culmine digniorem, Dauid morantem in pascuis sanctiorem. Sanctitatem quippe sola confert Dei gratia miserentis, dignitatem uero ira plerumque et iudicium irascentis. Habeant igitur sibi maiorem monachi sanctitatem, relinquentes clericis maiorem humiliter dignitatem; ne iniuste appetendo quod nec debent nec preualent obtinere, iuste perdere mereantur quod uidentur habere. Etsi enim, nec sanctitas dignitati, nec dignitas preiudicat sanctitati, earum tamen appetitus plerumque sic ab inuicem discordare inueniuntur, ut alteram nolint appetere, qui alteram assequi  moliuntur, quia et qui ueraciter appetunt sanctitatem, recusant transitoriam dignitatem; et e regione qui acquirende impendunt studium dignitati, non mediocres iniurias inferunt sanctitati. Non est ergo dignioribus inuidendum, nec eis ab inferioribus detrahendum, sed uotis et precibus misericorditer succurrendum, ne gradus sublimior, quo uita forte immerita decoratur, non tam honor eleuans, quam onus aggrauans habeatur. Apud petam legi puer quemdam uersiculum, sic dicentem:

Non honor est, sed onus species lesura ferentem.
Et propheta noster: »Quia, inquit, eleuans allisisti me. «



458 CAPITULUM XCIu.

Denique Hieronymus gradum satis aperte clericorum  asserit digniorem, quamuis monachorum sanctitatem esse uideat ampliorem. Qui cum primos impetus lasciuientis etatis eremi duritia refrenaret, et ad eamdem eremum, Heliodorum quem diligebat, plurimum inuitaret, gradum quidem monachicum dignis laudibus sic studuit efferre, ut tamen non dubitaret dignitate clericos anteferre. Scribens nimirum eidem Heliodoro: »Alia, inquit, monachi causa est, alia clericorum; clerici oues pascunt, ego pascor. Mihi ante presbyterum sedere non licet; illi, si peccauero, licet tradere me Satane in interitum carnis. Quod si te quoque ad eumdem ordinem pia fratrum blandimenta sollicitant, gaudebo de ascensu, timebo de lapsu.« Satis superque in his uerbis Hieronymi que sit maior dignitas declaratur, in quibus  clericos pascere, pasci uero monachos attestatur, nec debere monachum ante clericum residere, sed eum, si peccauerit, ad illius imperium carnis interitui subiacere. Unde si ad eum ordinem Heliodorus uoluerit sublimari, gaudebit quippe idem Hieronymus, ut ait, »de ascensu, timebit de lapsu,« quia et amico maiorem non inuidet dignitatem, et monachicam securiorem estimat uilitatem. Propter hoc paulo post consulendo subiungit: »Inferius frater accumbe; cui plus committitur, plus ab eo exigitur: non est facile stare loco Pauli, Petri tenere gradum, edificaturus turrim futuri operis sumptus computa; monachus si cediderit, rogabit pro eo sacerdos; pro sacerdotis lapsu quis rogaturus est?« Item ad Paulinum: »Episcopi, ait, et probri habeant in exemplum  apostolos et apostolicos uiros, quorum honorem possidentes habere nitantur et meritum. Nos autem, inquit, propositi nostri habeamus principes, Paulum, Hilarionem, Antonium, Macarium, et ut ad auctoritatem Scripturarum redeam, noster princeps, Elias, noster Eliseus, nostri duces, filii prophetarum, qui habitabant in agris et solitudinibus.« uidetis, teste Hieronymo, inferiorem esse ordinem monachorum, et si peccando ceciderint, interuentu resurgere clericorum: illosque ordinis sui principes solitarios, et prophetas habere, illos uero, uicem et honorem apostolicum possidere. Ob hoc autem prophete monachorum principes asseruntur, quia remoti a frequentia populi, elegerunt in solitudinibus  conuersari, ut illic ab his que foris sunt, mentis oculum auertentes, Deum possent familiarius et liberius contemplari. De quibus ad Rusticum idem Hieronymus ait: »Filii prophetarum, quos monachos in ueteri legimus Testamento, edificabant sibi casulas prope fluenta Iordanis, et turbis et urbibus derelictis, polenta et herbis agrestibus uictitabant.« Inde est quod et Ioannes Baptista huius ordinis princeps asseritur, sicut in quorumdam Patrum opusculis inuenitur. Ioannes Chrysostomus: »Sicut, inquit, sacerdotum principes sunt apostoli, sic monachorum princeps Ioannes Baptista est.« Hieronymus ad Eustochium. »Ad tertium, inquit,  genus ueniam, quos anachoretas uocant, qui de cenobiis exeuntes, excepto pane et sale, amplius ad deserta nil perferunt. Huius uite auctor Paulus, illustrator Antonius, et ut ad superiora conscendam, princeps Ioannes Baptista fuit. Est ergo, ut auditis, monachorum princeps Ioannes Baptista, non quia Christum meruit baptizare, sed quia in deserto elegit habitare.



CAPITULUM XCu.

Neque enim ministerium baptismi ordini conceditur monachorum, quod specialiter attributum est ordini clericorum, nisi forte tanta baptizandi necessitas incumbat, ut non sine periculo differatur, quod etiam tunc laico non negatur; absente quippe clerico, si laicus, instante articulo necessitatis, mergat  in sacro fonte puerum, inuocato nomine Trinitatis, nec in eodem laico debet huiusce ministerium condemnari, nec in paruulo baptismus iterari. uerumtamen quod ad horam cogit necessitas usurpari, presumptione non debet actitari, nec laicali persone credendum est quasi ex debito hoc officium assignari, quod et clericalis absentia, et tanti discriminis instantia facit aliquatenus excusari. Hanc necessitatem attendens papa Gregorius Candido episcopo  concedit monachos de cenobiis euolare, et ad regendum populum per ecclesias ordinare, ut, quia querebatur in episcopio suo paucos admodum haberi clericorum, ad agenda clericalia uteretur ministerio monachorum. »Indicauit, inquit, nobis fraternitas tua non se habere presbyteros, et ex hac  causa necessitatem non modicam sustinere; et quia in quibusdam monasteriis in parochia sua constitutis quosdam esse monachos perhibet, qui ad hoc apti possint esse officium, et eos se cum nostra auctoritate uelle ad hunc ordinem promouere, propterea presentibus, uobis licentiam damus, epistolis monachos de monasteriis in tua parochia positis cum consensu abbatis sui tollere, et presbyteros ordinare. »Hec autem licentia que Candido datur episcopo ut monachi de monasteriis educantur, et uice 459 clericorum populo preponantur, non ubique omnibus generaliter indulgetur, imo alibi ab eodem Gregorio summopere prohibetur. Cum enim, ut supra dictum est, de ecclesia sancti Pancratii, clericos  propter suam negligentiam remoueret, et eiusdem Ecclesie redditus uicino monasterio ad usus monachorum idem Gregorius admoueret, noluit tamen, ut de ipso monasterio monachus in ecclesiam ad ministrandum populo mitteretur, sed illic prouisione abbatis, peregrinus presbyter, id est clericus poneretur, qui de monasterio alimoniam accipiens temporalem, populo ad ecclesiam confluenti ministraret congrue spiritalem. Denique cum in monasterio quod super Mascalas situm erat, nosset idem Gregorius baptisterium exerceri, non mediocriter indignatus iussit illud exinde remoueri, ne conuentus monachorum usurpando indebitum insolescat, et inuenta  occasione a propositi rigore ordinis intepescat. Scribens quippe Secundino episcopo sic ait  : Pridem precepimus, ut de monasterio Sancti Andree, quod est super Mascalas, baptisterium propter monachorum insolentiam debuisset auferri, atque in eodem loco quo fontes sunt altare fundari; quatenus predictis monachis opus Dei securius liceat celebrare. Non est ergo huius ordinis baptizare, non est eius fidelium matrimonia benedictione mystica consecrare; non ad celebrandum altaris mysteria ministros ordinare, et pleraque alia que sibi tam propria clericalis ordo uidetur retinere, ut ea, nec possit, nec debeat ordo monachicus obtinere. Denique scribens ad Furiam de uiduitate Hieronymus, ordinem monachicum subiectum ordini clericorum,  et ipsos clericos manifeste asserit patres esse monachorum. Ait enim: Quasi non quidquid in monachos dicitur, redundet in clericos, qui patres sunt monachorum; detrimentum pecoris, pastoris ignominia est, sicut e regione illius monachi uita laudatur qui in ueneratione habet sacerdotes Christi; et non detrahit ordini, per quem factus est Christianus. Nulla iam ambiguitas permittitur residere, quin pecus monachorum pastoribus clericis debeat subiacere, eisque uenerationis obsequium exhibere, per quos Christiane fidei sacramenta meruit obtinere.



CAPITULUM XCuI.

Unde queri potest, si tanta et tam precipua est dignitas clericorum, cum Hieronymus eos quos diligit inuitat precipue ad uitam monachorum, cum uel id  ad quos eos inuitat, debuerit excelsius iudicare, uel ad id quod esse nouit excelsius, illos debuerit inuitare. Nescit quippe uera dilectio inuidere alteri religiose profectum dignitatis, nescit uera religio detrahere maioris fastigio sanctitatis. Liuoris autem et detractionis nec audeo nec debeo Hieronymum accusare, de cuius meritis, nec ego nec quisquam presumit dubitare. Huic uero questioni, si placet, altera similis adiungatur, ut utraque pariter simili compendio dissoluatur. Tria esse in Aegypto genera monachorum non solum idem Hieronymus, sed et Ioannes Cassianus dicit. Primum genus sunt hi qui dicuntur Sarabaite, secundum cenobite, tertium anachorete.

 Sarabaitas dicunt eos qui bini, uel terni in cellulis commanentes, sic suo uiuunt arbitrio, ut apud eos non ordo, non regula, nec disciplina teneatur; si quid operis fecerint, factum uendiderint, carius estimatur: ieiunant cum libuerit, cum dies festus uenerit, ad uomitum saturantur; raro in cellulis, frequenter in uiculis demorantur, circumeunt domunculas, uisitant mulierculas, aucupantes munuscula, blandis sermonibus adulantur, detrahunt clericis, inuident monachis, melioribus aduersantur: et, ne longum faciam, rem nominis abnegantes solo monachorum nomine gloriantur.

Cenobitas uero dicunt eos qui in monasterio congregati  proprie renuntiant uoluntati, et habentes omnia communia, proprietate abiecta seculari, sub unius patris imperio disciplina tenentur regulari. Fraternitatis amore priuatas relegant utilitates, obedientie legibus proprias subiiciunt uoluntates, sic student abiecti et humiles inueniri, ut erubescant humilitate ab inuicem preueniri. Dilectionis glutino, more apum, sibi inuicem adherescunt, exemplis mutuis incandescunt, in portu silentii delitescunt, in sancto et opere et desiderio requiescunt.

Anachoretas autem eos dicunt qui in cenobio usu longo, et diligentia, moribus informatis, festinant ad eremum perfectionis intuitu sanctitatis: ibique a conuictu, et conspectu hominum sequestrati, ab his  que huius uite sunt, student se arctius remouere, et soli Deo affectuosis complexibus inherere. Biduanis, triduanis quatriduanis, et eo amplius ieiuniis carnis appetitus refrenant, ciborum delicias a suis procul insulis alienant; pane et aqua, et ut multum sale addito, uel herbis agrestibus indigentiam naturalem compescunt, talique edulio non carne extrinsecus, sed mente intrinsecus impinguescunt. Laboribus 460 assiduis atteruntur, somno tam furtiuo et modico perfruuntur, ut inueniantur dormitare potius quam dormire, ne uel somni saturitas possit eorum propositum aliquatenus impedire. Sic nimirum in his et quibuslibet ceteris occurrunt corporee necessitati, ut locum non tribuant deceptorie uoluptati: eligentes cum angelis assidua suspensione feruentis  spiritus conuersari, quantum fas est ab humanis hominem separari. Hec tria genera monachorum in Patrum opusculis inuenio nominari, de quorum primo nichil boni audio predicari: duo uero reliqua scio plurimum commendari. Cum autem cenobitarum, uel anachoretarum genus dignis laudibus efferatur, ultimum tamen dignius et perfectius iudicatur, quia cum sancte et iuste uiuat religiosa multitudo, sanctius quid et perfectius exigit solitudo. Sic enim ad Demetriaden scribens Hieronymus ait: »Solet inter plerosque esse certamen, utrum solitaria an cum multis uita sit melior, quarum prior prefertur quidem secunde.« Quid ergo sibi uult quod cum Hieronymus et sciat et asserat perfectius  esse genus anachoretarum, eos tamen quos diligit ad consortium inuitat cenobitarum, et conuersionis gratia de seculo recedentes, fieri non uult anachoretas, sed hortatur, et suggerit, et instigat fieri cenobitas? Non est enim iusti uiri eis quos diligit gradum perfectionem inuidere; est autem iusti uiri quod esse nouit securius, prouidere. Ne quam super hoc patiamur dubitationem ipse Hieronymus soluit huiusmodi questionem, ostendens quia non inuidet, sed prouidet; non detrahit, sed attrahit; non deprimit quem diligit ut uilescat, sed ne forte sublimatus more fumi citius euanescat. Bonum enim iudicat in humili quempiam securius uictitare, quam positum  in sublimi, ad ima et uilia declinare: in campo multorum auxilio uictoriam adipisci quam solum festinantem ad ardua, propositi forte certaminis turpiter obliuisci. Nouit quippe hostem solitario acrius imminere, et culpam esse uicinam, et eumdem solitarium non facile resurgere post ruinam; quia teste Scriptura , si fuerint duo simul, alter ab altero confouetur, si solus ceciderit non habet cuius adminiculo subleuetur. Denique aciem castrorum ordinatam hostis si uiderit, territus repulsatur: et columbam soliuagam accipiter si inuenerit, gloriatur. Sub baculo pastoris et canum presentia, gregem lupus non presumit irrumpere; ouis autem segregata leonis qui circuit audaces insidias uix potest euadere. Est ergo, ut ait idem Hieronymus uita solitaria  in uiris quoque periculosa, ne abstracti ab hominum frequentia sordidis et impiis cogitationibus pateant, et pleni arrogantie, et superciliis cunctos despiciant, armentque linguas suas uel clericis, uel aliis monachis detrahendis. Quapropter cum Rusticum monachum informaret, eumque ad id quod securius esse nouerat, inuitaret: »Mihi placet, inquit, ut habeas sanctorum contubernium, nec ipse te doceas, et absque ductore ingrediaris uiam quam nunquam ingressus es, statimque in partem alteram tibi declinandum sit, et errori pateas.« Quomodo autem errori pateat, et in partem alteram declinare citius compellatur, qui sanctorum recusans contubernium solus in eremo conuersatur, idem  Hieronymus subsequenter ostendit. »In solitudine, inquit, cito subrepit superbia, etsi parumper ieiunauerit hominemque non uiderit, putat se esse alicuius momenti, oblitusque sui, unde, quo uenerit, intus corde, foris lingua, uagatur: ad quod gula poposcerit, porrigit manus, dormit quantum uoluerit, facit quod uoluerit, nullum ueretur, omnes se inferiores putat.« Et ne hoc dicendo uideretur uitam solitariam accusare, uerbis sequentibus precedentia curauit excusare, dicens: »Quid ergo? Solitariam uitam reprehendimus? Minime, quippe quam sepe laudauimus.« Si ergo uitam solitariam Hieronymus nequaquam reprehendit, cur ad eam exhortando Rusticum monachum non accendit, nisi quia tam perfectos et fortes exigit solitudo, ut in paucis inueniatur  conueniens solitudini fortitudo? Ideo cum dixisset uitam solitariam se non reprehendere, quippe quam sepe laudauerit, subiungit: »Sed de ludo, inquit, monasteriorum huiusmodi ad eremum uolumus egredi milites quos eremi dura rudimenta non terreant; qui speciem conuersationis sue multo tempore dederint; qui omnium fuerint minimi ut primi omnium fierent; quos nec esuries, nec saturitas aliquando superauit; qui paupertate letantur, quorum habitus, sermo, uultus, incessus, doctrina uirtutum est. »Quia ergo paucorum est tanta perfectione gloriari, imperfectos autem non expedit solos in eremo conuersari, Hieronymus quem diligit ad appetendum  sanctorum contubernium exhortatur, ut illius infirmitas multorum adminiculo fulciatur. In conuentu quippe sanctorum, et perfectio sanctitatis nullum sustinet detrimentum, et imperfectio proficiendi accipit incrementum, quia fortes in uirtutibus acquisitis feruens obedientie conseruat officina, et infirmos ad acquirendum 461 regularis informat, et prouehit disciplina. Bona hec officina religionis in qua, et perfecti imperfectos regulariter informare, et imperfecti student se perfectioribus conformare, ubi si quempiam presumpserit aduersarius attentare, occursu multitudinis repulsus non conceditur triumphare. Cum enim et maiores ardent fraterna caritate, et minores nichil sibi retinent ex propria uoluntate,  tam secura, tam inuincibilis huiusmodi redditur multitudo, ut aduersus eam fraudulenta non preualeat aduersarii fortitudo. Ideo paulo infra Hieronymus ad eumdem Rusticum ait  : »Ad illud tendit oratio, ut doceam te non tuo arbitrio dimittendum, sed uiuere in monasterio sub unius disciplina patris, consortioque multorum, ut ab alio discas humilitatem, ab alio patientiam; hic te silentium, ille doceat mansuetudinem; non facias quod uis, subiiciaris cui non uis, lassus ad stratum uenias, ambulansque dormites, nec dum expleto somno surgere compellaris, seruias fratribus, passus iniuriam taceas, prepositum monasterii timeas ut dominum, diligas ut parentem; credas tibi salutare quidquid ille preceperit, nec de maioris sententia  iudices cuius officii est obedire, et implere que iussa sunt.« Et infra enumeratis quibusdam uitiis quibus plerique solitarii uidentur laborare, subiecit: »Tibi cum in monasterio fueris, hec facere non licebit, et inolescente paulatim consuetudine, quod primum cogebaris uelle incipies.« Liquido patet quare ad cenobium Hieronymus Rusticum inuitat, non quia non sit anachoretarum gradus sublimior, sed quia periculosior, ut uix contingat eum uictorie titulis gloriari, qui in sublimioribus elegerit preliari. Quem enim hostis considerat stare sublimius, oppugnat instantius, instat et acrius, sperans se adepturum gloriam ampliorem, si eum deiecerit quem uidet ceteris altiorem.



CAPITULUM XCuII.


Hec eadem causa est quare idem Hieronymus a gradu clericali reuocat Heliodorum, et ad portum inuitat monachorum, ne uidelicet positus in sublimi cogatur acriores hostis impetus sustinere, et lucte acrioris impatiens, tandem inglorius subiacere. Quia enim uidet gradu editiori clericos preeminere, et in eo gradu periculosum eos officium exercere, timet ne si ab infirmo quolibet hec dignitas, uel officium appetatur, sub fasce impari tandem ruere compellatur. Est nimirum dignitas clericorum cunctis Ecclesie fidelibus presidere, est eorum officium uiam ueritatis eosdem edocere, tam nobilibus  quam ignobilibus, tam sapientibus quam insipientibus spiritalia ministrare; coniugatas, uiduas, uirgines uisitare; conscientias omnium scire, cogitatus omnium erudire; actus et conuersationes omnium informare, erratus omnium cum omni patientia et imperio castigarc. Et quia huius sunt officii debitores inter eos quibus presunt, quos erudiunt necesse habent corporaliter conuersari, ne propter pastoris absentiam incursum faciat lupus in gregem popularem. Quia uero difficile, rarum est picem tangere, et nullatenus inquinari, cum secularibus uiuere, et eorum consortio non grauari: ita nonnullos clericorum ex coniunctu secularium contigerat infirmari, ut non tam eos laici uiderentur in melius quam ipsi laicos in deterius imitari. Eapropter  Hieronymus Heliodorum, Paulinum, Rusticum ab hoc studet ordine deterrere, ne se uelint sub occasione clericalis officii secularibus immiscere, et ne putent quod hic ordo, uel inferior, uel remissior habeatur, quamuis in eo condigne a multis clericis non uiuatur. Illi quippe, quantum ex epistolis Hieronymi datur intelligi, in ordine monachico uiuere proponentes, sed adhuc quibusdam carnalibus uinculis inherentes, sic uolebant sub religionis formula contineri, ut tamen nollent uel a cognatione sua, uel a populi frequentia remoueri. Heliodorus inter cetera cuiusdam nepotuli sui Nepotiani affectu tenebatur, Paulino sororem suam relinquere molestum uidebatur; Rusticus adhuc  cum matre sua una in domo pariter morabatur; et ita his, et horum similibus affectionibus irretiti ad ambulandum iter propositum uidebantur non satis expediti. Quos quidem Hieronymus sic diuersis studet epistolis conuenire; ut ostendat in singulis monacho nullatenus expedire, quod, uel inter propinquos et turbas populares diligat conuersari, uel postposita quiete monachica, tumultuosis actibus implicari. Et ne illi huius impatientes quietis obiicerent ordinem clericorum, quos licite uident in urbibus et in medio uiuere populorum, huic obiectioni curauit diligentius obuiare, et ad ueram intelligentiam illorum, uel aliorum imperitiam reuocare. Ait ergo Heliodoro: »Licet ex collo pendeat nepos, siccis oculis ad uexillum crucis euola, solum  pietatis genus est in hac re esse crudelem.« Et infra: »Interpretare uocabulum monachi: hoc est nomen tuum. Quid facis in turba qui solus es?« Et paulo post: »Ex hac supputatione illa summa nascitur monachum in sua patria perfectum esse non posse,« et quia sciebat huiusmodi uerba 462 plerisque monachis non placere, quibus eos nititur a conuictu parentum, a turbarum consortio, ab affectu patrie remouere; statim subiungit quod Heliodorum, uel quemlibet huiusmodi nouerat respondere: »Sed de hoc, inquit, gradu pulsus prouocabis ad clericos,« Ac si dicat, Si eam ad quam te exhortor perfectionem monachicam grauaris adipisci, cum propter eam moneris turbas deserere, parentum et patrie obliuisci: forte sacros appetens  ordines ad officium clericale festinabis te ipsum promouere, ut occasione huius officii possis licentius in urbe, in populo, in domo, patria remanere. Putas enim quod et tibi remissius in hoc uiuere ordine concedatur, et tamen ad perfectionem satis sufficiens habeatur. Sed ego non sic te conabor ad uitam monachicam exhortari, ut presumam in clericos aliquod uituperium iaculari, nec detrahendo sancto et excelso gradui clericorum, iusto amplius laudes efferam monachorum. Hoc est quod subditur: »An de his, inquit, aliquid audeam dicere qui certe in suis urbibus commorantur. Absit, inquit, ut quidquam de his sinistrum loquar. Sinistrum aliquid loqui de clericis uideretur, si eorum uel inferiorem, uel remissiorem esse ordinem  testaretur; si eos arguendos presumeret arbitrari, quos non uisco, sed officio detentos necesse est in urbibus commorari. Absit, inquit, ut quidquam de his sinistrum loquar, qui apostolico gradui succedentes Christi corpus sacro ore conficiunt, per quos nos et Christiani sumus, qui claues regni celorum habentes quodammodo ante iudicii diem iudicant, qui Sponsam Domini sobria castitate conseruant.« Ac si dicat: Eos quorum gradus tante est in Ecclesia dignitatis, quorum officium tante est sanctitatis, non audeo inferiores monachis iudicare, quamuis eos uideam in urbibus habitare. »Sed alia, inquit, monachi causa est, alia clericorum: clerici oues pascunt; ego pascor.« Hoc est dicere: me, qui pascor, me qui monachus sum, nulla urget  causa, ut tolerem molestias tumultus popularis, ad quem tolerandum impellit clericum necessitas pastoralis, nec ideo tamen ille inferior estimatur, imo tantum clericus monacho quantum pastor oue dignior iudicatur. Quanto autem clericus locum obtinet digniorem, tanto necesse est uitam eum habere sanctiorem, ne si maior dignitas maiori careat sanctitate, maius et grauius detrimentum ex ipsa capiat clericus dignitate. Quia uero in huius culmine dignitatis, rarum est sanctitate indeclinabili stare, et mortiferum declinare, non tibi consulo ut locum ascendas celsiorem, ne et stare non possis, et ruinam inuenias grauiorem. »Non est, inquit, facile stare loco Pauli, Petri tenere gradum; attendis  Petrum, sed et Iudam considera; Stephanum conspicis, sed et Nicolaum respice.« Quia ergo Petri, Pauli, Stephani locum in Ecclesia difficile est obtinere, cum eorum merita non possit facile quis habere, ad ordinem monachicum Heliodorum Hieronymus exhortatur, non quia iste ordo clericali uel dignior, uel sanctior habeatur, sed quia quo humilior, eo securior iudicatur. Si enim quis Petri, uel Stephani locum obtinens eorum quoque merita non diligentius imitatur, timendum est ne ad Iude uel Nicolai consortium dilabatur, et quo gradum altiorem fuerat assecutus, eo casum inueniat grauiorem ad ima deuolutus.



CAPITULUM XCuIII.

Sic etiam Paulino scribens idem Hieronymus uidetur  attestari, quod scilicet ordo clericalis monachico debet superior extimari; et cum illum a turba reuocans ad quietem studet monachicam exhortari, clericos propter officium quo funguntur dicit in urbibus licite conuersari. »Differentias, inquit, in locis arbitror, si urbibus et frequentia urbium relicta in agello habites, et Christum queras in solitudine, et ores solus in monte cum Iesu sanctorumque tantum locorum uicinitatibus perfruaris, id est ut et urbe careas, et propositum monachi non amittas.« Quod loquor non de episcopis, non de presbyteris, non de clericis loquor, quorum aliud officium est, sed de monacho, qui idcirco pretium possessionum suarum ad pedes apostolorum posuit, docens pecuniam esse calcandam, ut humiliter et secreto  uictitans, semper contemnat quod semel contempserat. Et paulo post: »Si officium uis exhibere presbyterii, si episcopatus te, uel opus, uel honor forte delectat, uiue in urbibus et castellis, et aliorum salutem fac lucrum anime tue. Sin autem cupis esse quod diceris monachus, id est solus, quid facis in urbibus que utique non sunt solorum habitacula sed multorum?« Et quia idem Paulinus affectu sororio aliquantulum tenebatur, et non tam quietem monachicam, quam popularem frequentiam diligere uidebatur; paulo infra Hieronymus subiungit: »Obsecro te ut, quoniam sororis tue ligatus es uinculo, et non penitus expedito pergis gradu, siue hic, siue ibi multitudines hominum et officia et salutationes et conuiuia ueluti quasdam catenas fugias  uoluptatum.



CAPITULUM XCIX.

Sic etiam cum Rusticum monachum rebus suis paulo tenacius uideret inherere, uelletque eum tam ab illis quam a consortio materno amouere, ait: »Tu uero si monachus esse uis, non uideri, habeto curam non rei familiaris 463 cui renuntiando hoc esse cepisti sed anime tue.« Et infra: »uolo, inquit, te propter causas quas supra exposuimus non habitare cum matre. Et quia nonnulli clerici, et rei familiari curam impendere uidebantur, et cum matribus uel sororibus passim et quasi licite morabantur, ne illos uideretur obliquis inuectionibus accusare, se ipsum super hoc curauit diligentius excusare. Non est,  inquit, humilitatis mee neque mensure, iudicare de ceteris, et de ministris Ecclesiarum sinistrum quidpiam dicere.« Ne ergo Rusticus horum exemplo quasi muniri se posse estimaret, et illorum conuersationem ingratis admonitionibus obiectaret, ait iterum: »Ne uero te pretereuntium turba sollicitet, ut tacitus cogites. Quid ergo? Omnes peribunt qui in urbibus habitant. Ecce illi fruuntur suis rebus, ministrant Ecclesiis, adeunt balneas, unguenta non spernunt, et tamen in omni flore uersantur. Ad quod ante respondi et nunc breuiter respondebo, me in presenti opusculo non de clericis disputare, sed monachum instituere.« Sancti sunt clerici: patet ergo quia eos quos diximus non ideo studet Hieronymus ad quietem monachicam inuitare, quod ordinem  clericorum inferiorem presumat iudicare, sed quia hic ordo tante est in Ecclesia dignitatis, ut uix possit inueniri qui ei congruat merito sanctitatis. Est autem facilius multoque securius in gradu et conditione humili promereri salutem, quam in alto et lubrico condignam obtinere uirtutem, quia, et a ualle iacenti uentorum incursus montium obstaculo repulsatur, et in iisdem montibus ipsa uentorum rabies liberius debacchatur. Non ergo, uel inuidendo amicis, uel detrahendo clericis commendat ordinem monachorum, sed timeri, et uitari consulit periculum clericorum, ne qui uix sufficit a facie fugere persequentis, ausu temerario locum arripiat resistentis. Non enim omnis qui salutem consequitur fugiendo, potest etiam mereri uictoriam resistendo; nec tamen ignauie  degeneris, uel pudendi dedecoris accusatur, qui ideo festinat fugere ne uincatur. Est ergo quanto facilius, tanto securius de medio fugere Babylonis et saluari: est autem quanto difficilius tanto gloriosius in medio Babylonis uictorem coronari, ut perfectio monachica quamuis merito commendetur, tamen clericali quanto facilior tanto inferior iudicetur. Eapropter eos quos diximus consilio Hieronymus instruit amicali, ne prorumpant ad fugiendum uice, uel officio clericali, quia nonnunquam is qui bene uiuit dum scabello premitur regulari, declinat et labitur cum in cathedra residet magistrali.



CAPITULUM C.

Quod noster ille Augustinus signanter expressit,  cum quorumdam monachorum superbiam eleganter repressit. Loquens enim Aurelio episcopo: »Nimis, inquit, dolendum si ad tam ruinosam superbiam monachos subrigimus, cum etiam bonus monachus uix bonum clericum faciat.« uidebat Augustinus quosdam monachos quietem et silentium fastidire, et humilitatem monachicam non referentes, honores ecclesiasticos impudenter ambire: non considerantes quid inter scabellum et cathedram differatur, cum in illo securius, in ista periculosius sedeatur. Ostendens igitur, et periculosam excellentiam clericorum, et retundens procacem insolentiam monachorum: »Cum etiam, inquit, bonus monachus uix bonum clericum faciat,« aperte demonstrans quia non solum prauus monachus a clericali uice, uel  officio debet penitus remoueri, sed bonus monachus uix ad ea dignus est promoueri. Nonnulli enim qui in humilitate monachica satis honeste conuersantur cum ad uicem clerici peragendam exigente necessitate ecclesiastica sublimantur; non solum non retinent pristinam uiuendi disciplinam, sed sub fasce impari defectum incurrunt, potius et ruinam. Inualidi quippe ad obtinendam excellentiam clericalem, maioribus solito concussi tentamentis, ad uitam defluunt secularem: tandem experti quid inter bonum monachum, et bonum clericum differatur, cum quod illi sufficit, huic nequaquam sufficere cognoscatur. Differri autem inter eos per Isaiam quoque Dominus, designauit, cum suum erga eos distincte  beneficium commendauit. »Benedictus, inquit, populus meus Aegypti: hereditas autem mea Isrel .« In Aegypto, ut superius dictum est, inuenitur Marci predicatio floruisse, ibi eo predicante ordo monachicus inuenitur originem accepisse; ibi aspirante gratia in tantum profecisse, ut abundans frigus pristine iniquitatis superexcederet noue flagrantia caritatis. Aegyptus que antea fornax ferrea dicebatur, in qua error uarius, et multiplex idololatria cudebatur: igne misso celitus officina redditur salutaris, in qua malleo discipline formatur conuersatio regularis. Fit autem in tantum huiusmodi conuersatio fructuosa, ut que deserta fuerant redderet populosa: et que sibi eatenus inculta et arida uindicauerat solitudo, occuparet monachorum innumerabilis  multitudo. Qui nimirum sic in Aegypto localiter conuersantur, ut in ea non tam mente quam corpore teneantur; sic abiectis erroribus per iter ambulant luminosum, 464 ut commune cum Aegypto nichil habeant preter habitum tenebrosum. Quia enim Aegyptus tenebre interpretatur, ipsi autem in tenebris uixerant peccatorum, uolunt apud se memoriam manere pristinorum; ne obliti quid fuerint, in tumoris uitium dilabantur, et quod gratis acceperant, perdere mereantur. Nigrum igitur colorem quem tenebris nouerant concordare, expellentes de mentibus uolunt in uestibus retentare, ut per momenta singula nigredinis antique recordentur, et plangentes preterita de presentibus eo securius, quo humilius glorientur. Sic habitu nigro et horrido  exterius tenebrosi, sed interno mentis lumine copiosi, dum his e diuerso concurrentibus grata quedam nascitur harmonia, illud de canticis concordi resonant melodia: »Nigra sum, sed formosa, filie Ierusalem .« Nigra propter memoriam Aegyptiace uetustatis, sed formosa propter gratiam inuente nouitatis: nigra propter locum in quo adhuc realiter habitamus, sed formosa propter eum ad quem spe et desiderio festinamus. Quia ergo Aegyptus prima et precipua monachis abundauit, cum eius tenebras uerus Oriens infusione sui luminis uisitauit: pulchre Dominus huiusmodi gratiam prophetico spiritu presignauit, cum per Isaiam benedictum Aegypti populum predicauit. »Benedictus, inquit, populus meus  Aegypti.« Sed ne ita monachis predicta benedictio uideretur conferri, ut clericis e diuerso, beneficium antiquum putaretur auferri, cum dixisset diuinus sermo: »Benedictus populus meus Aegypti,« subiunxit: »hereditas autem mea Isrel.« Per Isrel ordo clericalis mihi uidetur designari, qui in populo Isrel ortum accipiens, in eo quoque meruit sublimari, qui in eo apostolos, et quos elegerunt apostoli, carne et spiritu ueros Isrelitas ad prouentum sui accipere meruit presbyteros et leuitas. In illo quidem populo Christus clericalem ordinem erudiuit; in illo ei dignitatem ecclesiasticam impertiuit; in illo Christum ipse ordo clericalis audiuit; in illo ei usque ad crucem et lapides obediuit; in illo Christus passus, mortuus, suscitatus, uidentibus illis est in celum ad  Patris dexteram eleuatus. Recte ergo Isrel ordo dictus est clericalis, cui a Christo data est maior gratia spiritalis, cui specialiter dictum est: »Beati oculi qui uident que uos uidetis ;« et: »uobis datum est nosse mysterium regni Dei ,« qui Christum carne uidens et spiritu, meruit ei familiarius ceteris inherere, qui in suis tentationibus cum eo meruit fideliter permanere.



CAPITULUM CI.

Huic ordini Christus in Petro regende Ecclesie tam honorem quam ministerium delegauit; huic in Ioanne Matrem uirginem uirgini commendauit; huic in utrisque suam in monte Thabor gloriam reuelauit; huic in Stephano celos aperiens stantem se ad Patris dexteram demonstrauit; hunc in Paulo ad  audiendum indicibilia uerba usque ac celum tertium sublimauit; hunc in apostolis omnibus ad predicandum, baptizandum, ligandum uice sua in Ecclesia subrogauit. Iste igitur ordo non solum heres Dei, uel coheres Christi, sed expressius et conuenientius hereditas appellatur, quem non sicut ceteros Christus complexus est amore, uel beneficio generali, sed eum affectu quodam tenero, et sorte sortitus est speciali. Unde et in psalmis dicit: »Funes ceciderunt mihi in preclaris .« Et quia uidebat quosdam qui uel multum de Mecenate supino referentes contemnerent huius apostolici ordinis paupertatem, uel coruino colore maiorem simulare presumerent sanctitatem, cum dixisset: »Funes ceciderunt mihi in preclaris,« statim subiunxit:  »Etenim hereditas mea preclara est mihi ; quasi diceret: Etsi uobis hereditas mea uilis est qui, uel tumenti supercilio humilitatem apostolicam fastiditis, uel uobis potius qui tenebrosa sanctitatis imagine superbitis; mihi tamen hereditas mea et chara est et preclara: chara quidem propter collate beneficium sanctitatis, clara uero propter precelsum ecclesiastice fastigium dignitatis. Propter hanc autem sortem preclaram, precipuam, specialem, hunc ordinem ab antiquo dici placuit clericalem, ut cum talis ordo tali nomine censeretur, cuius esset prerogatiue in ipso nomine signaretur. Cleros autem Grece, sors Latine; sors autem hereditas appellatur, pro eo quod sorte hereditas diuidatur. Sic enim per  Moysen Dominus dixit: »Singulis ut sors ceciderit ita tribuetur hereditas .« Quia ergo huic ordini terrena hereditas non donatur, sed pars illi, uel portio Deus, et Dei sanctuarium assignatur, sicut item per Moysen dicitur: »Dominus ipse est hereditas eorum ;« recte, et ipse ordo uersa uice Dei hereditas nominatur, pro eo quod eum ad regendum uice sua Ecclesiam specialis funiculo gratie sortiatur. Cui hereditati dicitur in psalmo: »Si dormiatis inter medios cleros penne columbe deargentate .« Cleros dicit duas hereditates, quas duo Testamenta promittunt, quarum prima, et inferior temporalis; secunda et multo prestantior eternalis. In primo enim Testamento dierum super terram promittitur longitudo, et in ipsa longitudine  465 bona corporis ualetudo, aduersus hostes insuperabilis fortitudo; frumenti, uini, et olei plenitudo; et, ne longum faciam, tanta bonorum temporalium amplitudo, ut ampliorem appetere non presumat terreni desiderii profunda latitudo. In secundo uero Testamento uita promittitur immortalis, pax eterna, lux indeficiens, letitia spiritalis: angelorum grata societas, sine fastidio plena satietas, ipsius Dei uisio luminosa, et eiusdem uisionis perseuerantia gloriosa.



CAPITULUM CII.

He sunt due hereditates que in duobus Testamentis, sicut dictum est, promittuntur, que per illa suis cultoribus conferuntur, in quarum altera somno graui et mortifero, in altera, dulci et salutifero  sopiuntur. In prima hereditate, dormire dicitur qui bona temporalia totis nisibus amplexatur, qui habendis inhiat, habitis iusto amplius delectatur; qui cecatus corde, solis uisibilibus adherescit, et in hac cecitate, securitate misera tanquam dormiens requiescit. Sic dormire quosdam apud Corinthios Paulus nouerat dicens: »Ideo inter uos multi infirmi et imbecilles, et dormiunt multi ;« et ad Thessalonicenses: »Qui dormiunt, nocte dormiunt .« Et Isaias: »Speculatores, inquit, ceci omnes uos, dormientes et amantes somnia .« Dominus quoque noster discipulos arguit huius dormitionis, cum ipse uigilans agonizaret, sub ipsius articulo passionis. »uenit, inquit, et inuenit eos dormientes ;« id est amori  huius uite adhuc carnaliter inherentes. »Erant enim, ait, oculi eorum grauati ,« id est timore moriendi usque ad fuge uel negationis periculum tenebrati. Ideo Petrum arguit qui se promiserat quasi nullatenus dormiturum; sed cum eo usque ad mortem fideliter permansurum: »Simon, dormis? Non potuisti una hora uigilare mecum?«  Tu qui dixeras: Animam meam pro te pono, etsi oportuerit me mori tecum, non te negabo; tu, inquam, dormis imminente mortis articulo, cum potissimum debueras uigilare, ut unius hore compendio eternum posses dispendium euitare? In secunda uero hereditate quasi dormire iudicatur qui, remota sollicitudine temporali, securitate inuenta gratulatur;  qui optato angelorum consortio gloriatur: qui reuelata facie gloriam Domini contemplatur, cum eius uisioni nulla interpolatio refragatur, cum pax iustitiam osculatur, cum iustitia in iudicium commutatur, cum inchoata caritas sine debito consummatur. Quam dormitionem Dauid in spiritu preuidebat: et eam se adepturum presumptione humili fiducialiter asserebat. »In pace, inquit, in idipsum dormiam et requiescam .« Beata est illa pax, ad quam iustus cum uenerit, dicitur obdormire, id est securitatem tam gratam, tam perpetuam creditur inuenire, ut nulla omnino discors aduersitas; non aduersa diuersitas uel occurrat, uel preualeat contra ipsum, imo omnis expers iniurie requiescit delectabiliter in idipsum. Cuiusmodi pacem  uel dormitionem alibi quoque Dominus designare uidetur; cum terram promissionis filiis Isrel in Leuitico pollicetur.« Dabo, inquit, pacem in finibus uestris, dormietis, et non erit qui exterreat .« Illius quippe celestis patrie fines adeo sunt pacati, illius Hierusalem porte, sere, uectes, adeo confortati, ut in eis somno longo et delectabili dormiatur, nec quisquam uel ad sonum uolantis folii terreatur. In his duobus cleris, ut predictum est, sic dormitur, cum scilicet, uel in primo mortifera, uel in secundo salutifera requies inuenitur. Inter medios autem cleros, id est inter duas hereditates dormit, qui et appetere temporalia non contendit, et ipsa nondum celestia que desiderat apprehendit. Cum enim quis a tumultu forensium sequestratur, cum desideriis  carnalibus refragatur, cum honores, gloriam, diuitias aspernatur; cum sic manet in carne, ut non ea que carnis sunt amplectatur, quid nisi de hereditate temporali uidetur quodammodo iam exire, et oblitus priorum, in sinu uel gremio quietis obdormire? Quia uero de corpore mortis huius nondum penitus liberatur, nondum interiora sanctuarii remoto uelamine contemplatur, quid nisi ea quorum odorem amando meruit pregustare, foris in uestibulo quasi dormiens uidetur somniare? Inter duas igitur hereditates dormit, qui et de ista iam aliquantulum est egressus, et in illam nondum penitus est ingressus; qui ab huius appetitu, torpore laudabili defetiscit, et alteram quam nondum obtinere preualet, concupiscit. Sic inter medios cleros  iussit Deus eum quem prediximus obdormire, unde et eumdem clericali nomine uoluit insignire, ut, cum attenderet tali nomine se censeri, sciret unde et quo deberet promoueri. Dormiendo quippe inter cleros efficiuntur clerici penne columbe, quia tunc eorum uerbo et exemplo Ecclesia de terrenis ad celestia subleuatur, cum eorum et uita et doctrina in quiete et otio soporatur. Ideo Christus illum discipulum quem plurimum diligebat, quem doctorem et ductorem proponere clericis disponebat, super pectus suum affectuose in cena reclinauit, eique non somniandi, sed contemplandi gratia soporato, uiuendi et docendi gratiam inspirauit, ostendens quia eum ordinem, cuius pennis necesse est  Ecclesiam sublimari, uult in pace et otio delectabiliter soporari; hic autem soporatus hereditate possidet sanctuarium 466 Dei, et ipse uersa uice efficitur hereditas Dei, ut sicut ei hereditario iure sanctuarium uel sacerdotium assignatur, sic ipse specialiter pre ceteris Dei possessio uel hereditas habeatur. Hoc nimirum Dominus per Isaiam, ut superius dictum est, designauit, hoc distinctione congrua commendauit, cum Aegyptios monachos populum suum generaliter appellauit, clericis uero specialiter nomen hereditarium reseruauit. »Benedictus, inquit, populus meus Aegypti: hereditas autem mea Isrel .« Cum ergo se monachi considerant benedictionis munere profecisse, non putent clericos a dignitate pristina defecisse; quia ipsi  hereditas, ipsi Isrel specialiter appellantur, his uidelicet causis que superius memorantur.



CAPITULUM CIII.

Potuissem hoc loco presentem responsionem congrue terminare, nisi eam cuiusdam monachi disputatio que scripta est, cogeret aliquantulum prolongare, que nostris assertionibus quibus clericos digniores monachis uoluimus demonstrare, inuenitur plurimum obuiare. Hanc autem disputationem nec uolui, nec debui silentio preterire, ne si eam forte in manus uestras contigerit deuenire, in dubium feramini cui debeatis potissimum consentire. Cum ille monachus, quem nequaquam facie, sed nomine tantum noui, disputaret cum quodam sue ciuitatis clerico, quem et facie et nomine bene noui, uolens  monachos iusto amplius commendare, digniores eos clericis nisus est affirmare. Et quia idem clericus aduersanti monacho facile non cedebat, de epistolis Hieronymi testimonia monachus proferebat, que quoniam apud se usu et memoria retinebat, excerpens ea que parti sue congruere uidebantur, ad suum arbitrium inflectebat. Ille autem clericus epistolas Hieronymi, uel non legerat, ut uidetur, uel non commendarat memorie; et quia tanti uiri auctoritatibus nequaquam resistere presumebat, auditis testimoniis tandem assensum tribuebat. uerum si eas legisset, et lectas memoria tenuisset, posset, quantum estimo, conuenientibus respondere et opposita oppositis fiducialiter remouere. Quod si quid inter eos de lectione  Porphyrii uel Aristotelis ageretur, non dubito quin clericus monacho nequaquam inferior, imo longe superior haberetur, quippe qui et secularibus litteris erat admodum eruditus, et ad proponendum uel respondendum irreprehensibiliter expeditus. Diuinarum quoque scientia litterarum non caruit, imo se tam studiose in illis exercuit, ut cum de eis aliquando cum eodem monacho grauiter disceptaret, consulta Laudunensium magistrorum auctoritas, saniorem eius sententiam iudicaret. Quod ergo cessit monacho dignitatem monachicam iusto amplius extollenti, et ad munimen cause sue de epistolis Hieronymi testimonia proferenti; ea quam predixi causa, mihi uidetur exstitisse, quod scilicet earumdem epistolarum non credo eum notitiam habuisse. Quamuis a  nonnullis illius ciuitatis clericis asseratur, et eorum assertio satis uerisimilis habeatur, quod huius disputationis que scripta est, idem ipse monachus notarius exstiterit, ipse eam exceperit, ipse eam scripserit, et pro suo arbitratu illum uictum, se autem uictorem descripserit, sed hoc in presenti iudicium seponamus, et ad id quod monachus asserit ueniamus.



CAPITULUM CIu.

Dicit quidem monachos ob hoc esse clericis digniores, quia et professione monachica decorantur, et sacris ut clerici fungentes ordinibus altario famulantur; et cum isti tantummodo sint clerici, illi et monachi pariter habentur et clerici. »Cum enim, ait, clericatus sit, non tonsura, non habitus, non  scientia litterarum, sed officium altaris; monachi autem officio fungantur altaris, constat eos quoque esse clericos qui agunt ea que sunt propria clericorum; quibus ad cumulum dignitatis adiungitur habitus et professio monachorum.« Sed congruum uidetur ipsius monachi uerba presenti opusculo inserere, ut certius teneatis quid, quomodo necesse sit eisdem respondere. »Clerico loquens monachus clericatus, inquit, non scientia litterarum, non tonsura uel habitus tuus, sed altaris est officium. Et hic idcirco tali censetur nomine, quia cum in ueteri lege, tribubus Isrel forte diuideret Dominus terram in funiculo distributionis; tribus Leui que in sanctuario ministrare debebat, sortem non aliam quam ipsum Dominum, id est altare Domini accepit; uidelicet  ut altario seruiens de altario uiueret. Igitur clerici sunt quicunque altario seruiunt, nec aliud clericatus significat quam altaris officium. Itaque concedere oportet quod non ob aliud clericus dicaris, uel sis, nisi quia fungeris ordinibus altaris. Ast ego quoque eisdem ordinibus fungor, nempe et cum auctoritate regule mee functus sum sacerdotio, igitur et ego clericus sum. »Sic monachus proponendo, assumendo, inferendo, se esse clericum asseuerat, et in eadem assertione inflexibiliter perseuerat; adiungens se ob hoc digniorem clerico iudicari, quia cum clericatu inuenitur, etiam professione monachica decorari. Ait enim: »Mihi autem qui cum splendore monachici 467 ordinis honore quoque sacerdotalis ac leuitici fungor ordinis, nullatenus equalem te uideri  patior. Nam sicut uerissime ait quidam: »Maria uirgo, et Ioannes uirgo; sed maior proportio in Maria, quia Ioannes tantummodo uirgo, Maria autem, et mater et uirgo: »sic nimirum maior in me proportio quam in te, quia tu clericus tantum, ego et monachus et clericus sum. Iam tenes me qui monachus sum, esse etiam clericum: uidelicet quia sacri altaris ordinibus functus sum.« His uerbis monachus et se esse clericum asserit, quia sacris ordinibus functus est, et digniorem clerico se esse contendit, quia et monachus est. Quem uero monachum digniorem clerico dici non patiatur, uel cui monacho parem esse clericum fateatur; in eadem disputatione apertius declaratur. Ait enim clerico  qui aduersabatur: »Tibi hec opposita uidentur, scilicet monachatus et clericatus: illa quidem diuersa sunt, unde et singula sine alterutro esse possunt ut in te, uel in illo clericatus sine monachatu est: itemque in laico quolibet conuerso, monachatus absque clericatu. Cui te parem esse non nego, cum auctoritate canonum que monacho nullos gradus altaris habenti, si in crimine lapsus fuerit, eumdem penitentie modum prescribunt quem et clerico qui est leuitici ordinis.« uidetis quia laicum  equalem esse clerico leuitici ordinis protestatur: eo fretus argumento, quod si huiusce monachus in fouea criminis prolabatur, idem ei penitentie modus, qui et leuite clerico, auctoritate canonum  iniungatur. Sed, ut estimo, non est hoc satis necessarium argumentum, neque huius argumenti satis sufficiens munimentum; et ad id quod sic affirmare nititur reprobandum, non est denuo magnopere laborandum. Satis enim superque est superius demonstratum, non debere cequari clericatui monachatum, nec est necesse ut id toties repetatur, ne identitate superfluo repetita fastidium audientibus ingeratur. Denique quis sane sapiens equo animo patiatur, ut leuite clerico par esse laicus monachus asseratur, cum huic nec mutire in Ecclesia concedatur, in illius autem ore uerbum Euangelii committatur? Ille quidem et si ore sacro Christi corpus nondum sufficit consecracre, tamen consecranti sic inuenitur familiariter ministrare, ut  calici manum apponere iubeatur, et tanto mysterio cooperator necessarius habeatur, ne uidelicet pontifex id solus agere uideatur, sed ad sacrum officium quasi consors diaconus admittatur.



CAPITULUM Cu.

Quod autem monacho, si in crimen lapsus fuerit, idem penitentie modus, qui et clerico leuitici ordinis, assignatur, non dignitatis equalitas designatur, sed ecclesiastica censura iusto moderamine dispensatur, ut erga eum moderatius agat, qui cogente officio cum secularibus conuersatur, in eum uero districtam sententiam proferat, qui remotus a seculo, seculi tamen criminibus implicatur. Cum enim leuita ministerio fungitur clericali, cum exigente officio colliditur frequentia populari, cum uel presente,  uel absente forte presbytero compellitur ceteros consolari, uisitare uiduas, coniugatas instruere, uirgines exhortari, cum his et huiusmodi studiis cogitur occupari, quid mirum si inuenitur molestiis collateralibus aggrauari? Quid, inquam, mirum, si estuante Cancro fenum in montibus, solis radiis expositum, arescit, si eo arente castitatis flosculus emarcescit, qui quandiu in ualle recondita sub arborum tegmine delitescit, congruo fotus irriguo, decore debito uiridescit? Imo mirum et mirandum, si cum propter officium clericatus, leuita turbis secularibus admiscetur, abundante gratia, uitiorum uisco secularium non tenetur; si cum studet tam uiris quam feminis spiritale debitum impertire,  ignis molestias occurrentis illeso potest uestigio pertransire. Sicut ergo propter gradum altiorem dignitatis, lapsus eius grauior reputatur, sic propter officium importunum, dignior uenia iudicatur, et ministrum suum arguit pontifex in spiritu lenitatis, considerans esse difficile, tenere proposite statum indeclinabilem sanctitatis. Si uero monachus qui cura ecclesiastica non tenetur, qui iure sui ordinis a frequentia populi remouetur, cuius est officium dare operam lacrymis, solitario in angulo residere, occursus fugere hominum, et precipue mulierum, nec uidere quidquid blanditur in seculo, admonitione sui habitus abhorrere, latentem sub silentio, commune cum exterioribus nil habere; si iste, inquam, rupto repagulo continentie singularis, nullo  pudore cercitus prorumpat ad turpitudinem lupanaris, quis non eum dignum pene indicet grauioris, quod quasi libens deseruit umbram latibuli tutioris? Quanto enim facilius potuit continentiam obseruare, cuius erat officium sub umbra silentii latitare, tanto in eum censura ecclesiastica seuerius exercetur, tanto eius morbo medicina mordacior adhibetur. Non igitur in eodem penitentie modo, quem monacho et leuite canonum prescribit auctoritas, dignitatis signatur equalitas, sed inequalis pensatur 468 securitas, ut clericus quem ministerii urget occasio, paulo indulgentius puniatur, ei uero quem senriorem monachica reddit professio, districto iudicio non parcatur. Clericus nimirum multo grauius eo merito puniretur, quo quanto gradus altior, tanto  lapsus grauior perhibetur; sed si in eum sine misericordia iudicium ageretur, uix posset forsitan inueniri qui clericali ministerio fungeretur. Nunc ad id quod monachus dicit se esse et clericum, uolo aliquantulum respondere; si tamen Deus, uel sentire quod uerum est, uel quod sensero, dederit explicare. Pauper enim spiritus, ad sentiendum subtilia angustus et tardior inuenitur, et ad explicandum que senserit multo plerumque maioribus angustiis prepeditur, quia, et si inuestigando tandem potest aliquid per intelligentiam inuenire, tamen propter uerborum penuriam non preualet que inuenta sunt expedire. Ille ergo nostre paupertati ualde necessarius est, qui et sapientia Dei et uerbum Dei Deus est, ut eo largiente nostram intelligentiam notitia ueritatis illustret, et tandem  notitiam curta uerborum supellex non angustet.



CAPITULUM CuI.

Dicit monachus se ideo clericum esse, quia seruit altari. »Tribus enim, inquit, Leui que in sanctuario ministrare debebat, non aliam sortem accepit quam altare Domini.« uidelicet ut altario seruiens, de altario uiueret. »Igitur, inquit, clerici sunt quicunque altari seruiunt.« Miror quare non etiam intulit: Igitur clerici sunt quicunque de altario uiuunt. Sicut enim proprium est clericorum seruire altari, sic proprium etiam est eorum uiuere de altari, quia sacerdotibus et leuitis, quibus in lege constitutum est ut altario seruirent, constitutum est etiam ut de altario uiuerent: ne inter fratros  suos aliam sortem acciperent quam altare, scilicet, ut ei ministerium impenderent spiritale, et de eo alimentum acciperent temporale. An ideo inferre etiam noluit: Igitur clerici sunt quicunque de altario uiuunt, sicut intulit: »Igitur clerici sunt quicunque altario seruiunt;« ne superflua talis illatio uideretur, cum hoc quasi constans et nulli dubium haberetur? Constat enim quia sicut tribus Leui ordinata est ad seruiendum altari, sic ei ordinatum est ut uiueret de altari, nec alia quam illa tribus altaris officio mancipatur, nec alii quam illi uiuere de altario diuinitus assignatur. Si ergo ad id temporis sermo noster refertur, quoad seruiendum altari sola tribus leuitica postpositis ceteris antefertur, eique inter fratres alia hereditas non confertur, satis, ut  estimo, conuenienter infertur quia quicunque de altari uiuunt, leuitici generis sunt. Sed nunquid hoc idem nostro poterit tempori conuenire, in quo non una tribus Leui, sed tam de Iudeis quam de gentibus inueniuntur altario deseruire; cum iam non in templo, uel tabernaculo ueteri sanguinem fundimus uitulorum, sed in Ecclesia Christi uitulos offerimus confitentium labiorum? Nunquid, inquam, hoc nostro tempori congruit ut dicatur: Quicunque altario seruiunt, uel, quicunque de altario uiuunt, clerici sunt, cum hoc de filiis Leui posset dici qui sunt clericorum in hoc officio precessores; et quorum sunt in Ecclesia clerici successores? Sed alius mihi uidetur esse status presentis Ecclesie, alius Synagoge: nec quidquid in illa de tribu Leui poterat  probabiliter affirmari, potest per omnia clericis nostri temporis coaptari. Ut enim unum horum que premisi repetam, quis dixerit omnes quicunque de altario uiuunt clericos esse, cum uideamus multos de Ecclesia temporales sumptus accipere quos nemo presumit clericos dicere? Plures quidem, etiam laici, ecclesiasticos redditus concessi sunt dispensationis gratia possidere, que concessio iam uidetur robur tam ualidum obtinere, ut eam quis uel non debeat, uel facile non possit abolere: reclamantibus fere cunctis, quia talis usus antiquitatis debeat priuilegio preualere. In multis quoque monasteriis uidemus feminas religionis gratia congregari, quas loquendi consuetudine, sanctimoniales uel monachas nouimus appellari, ad usus quarum cum certum sit oblationes  et decimas delegari, satis liquido declaratur non omnes esse clericos qui uiuunt de altari. Denique Apostolus  uult ut uidua sexaginta annorum eligatur, que de templi erario temporalem alimoniam consequatur; et fidelem quemque ut ministret suis uiduis diligentius adhortatur, ne grauata Ecclesia his que uere sunt uidue minus sufficiens habeatur. Ex quo patet quia, etsi proprium est clericorum uiuere de altari, iam tamen non omnes clerici sunt qui uiuunt de altari. Sicut autem non omnes qui uiuunt de altari clerici sunt, sic e regione non omnes uiuunt de altari qui tamen clerici sunt. Multos enim uidemus clericos, quibus nulli ecclesiastici redditus conferuntur, qui de altari nil temporalis commodi consequuntur; sed paupertate  uel uoluntaria, uel inuita forsitan atteruntur, uel necessaria uite huius aliunde sibi acquirere moliuntur. Denique Paulus  cum seruiret altari, nolebat tamen uiuere de altari, et cum annuntians Euangelium, expleret grauiter officium clericale, nolebat tamen consequi de Euangelio commodum temporale. Itaque, ut predictum est, sicut non omnes clerici sunt qui uiuunt de altari, sic non omnes qui clerici sunt 469 habent uiuere de altari, cum in lege tamen constitutum sit ut tribus leuitica uiueret de altari, nec alii nisi ei constitutum sit uiuere de altari.



CAPITULUM CuII.

Sic etiam, nisi fallor, non quicunque est clericus  seruit altari; nec e conuerso, clericus est omnis qui seruit altari. Seruitium autem quo altari seruitur, duobus modis, ut mihi uidetur, conuenienter accipitur. Tunc enim altari quodammodo deseruimus, cum in ecclesia coram altario conuenimus, uoce consona, psalmis, hymnis, canticis spiritalibus personamus; horas, que dicuntur regulares uel canonice, solemniter decantamus. Quo nimirum modo non solum clerici, uel monachi, sed et monache, uel sanctimoniales inueniuntur altario deseruire, propter quod asserunt sibi quoque non indebito conuenire, ut de ecclesia uite huius necessaria consequantur, cui officio spiritali, id est melodia litterali quemadmodum clerici famulantur. Sed hoc in presenti seruitium seponatur, cum de eo noster  monachus non loquatur. Est alius modus seruiendi, quo propius et sanctius altari deseruitur, ad quod regulariter peragendum sacris ordinibus minister insignitur; ad eos autem ordines ille duntaxat discrete et salubriter accersitur, qui uita et scientia prior ceteris inuenitur. Est autem huius officii tanta prerogatiua, ut se indigne ingerentibus non mediocriter sit nociua, accedentibus uero presumptione humili, uel humilitate presumptiua, fit profecto et salutis perfecte et perfectionis salutifere completiua. Denique non agit hoc officium monacha, non sanctimonialis, non quod in illis nulla sit sanctitas uel scientia litteralis, sed quod auctoritas ecclesiastica, que sanctitati et scientie altaris sacramenta committit, sexum tamen femineum ad  eadem peragenda non admittit. Itaque presbyter cuius est sacro manus uncta liquore, in altari corpus Christi conficit sacro ore, cum substantiam panis et uini ueraciter corruptibilem nullo penitus dubitante, signo crucis et uirtute uerborum adhibitis, reddit incorruptam, ascriptam, ratam, spiritu efficaciter operante; ita quidem ut uisibilis species oculis non appareat transformata, substantia uero certa fide teneatur esse in aliud inuisibiliter transmutata. Huic autem officio diaconus minister secundus adhibetur, qui ad peragendum que sancta sunt adeo necessarius perhibetur, ut per eum intra sacra solemnia uerbum Euangelii predicetur, per eum calix benedicendus ipsi presbytero presentetur. Hi duo,  scilicet presbyter et diaconus, sacris ordinibus dicuntur insigniti, unde et sacrarum scientia Scripturarum debent esse pre ceteris eruditi, ut non tenebris ignorantie, sed sapientie compedibus laudabiliter irretiti, et ad docendum que didicerint, et ad faciendum que docuerint, inueniantur expediti. Sunt preter istos alii qui, etiam circa altaris ministerium occupantur, et ad id peragendum a pontificibus ordinantur; qui, etsi gradum sanctitatis habere non negantur, non tamen eorum sacri ordines appellantur. Non enim quisquam subdiaconum, acolythum, exorcistam, lectorem, ostiarium, locum sanctitatis negabit obtinere, quamuis constet eos presbyteris et diaconibus subiacere; quia et illa sancta sunt que illi debent iure sui ordinis prouidere,  et ista sacrosancta, et si quid amplius potest dici, que presbyter et diaconus iubentur adimplere.



CAPITULUM CuIII.

Quia uero huiusmodi fungi ordinibus proprium est clericorum, eisdem autem funguntur nonnulli etiam monachorum, monachus de quo loquor, ob hoc se etiam clericum protestatur, quia quod est clerici, sacris et ipse ordinibus sublimatur. Cui assertioni dicit etiam Hieronymum concordare, et in suis eum opusculis hoc idem comprobare; presertim in illa quam Nepotiano inuenitur epistolam delegare: in qua tam illum quam ceteros, qui monachi simul et clerici sunt, studet diligentius informare. Hoc enim, ut monachus ait, et ipsius epistole titulo  presignatur, et in prosecutione operis euidentius demonstratur. Ait quippe monachus de Hieronymo  : »Ceterum ad Nepotianum scribit de uita monachorum, et clericorum eorum qui monachi pariter et clerici sunt;« et infra: »Nepotianus, inquit, ad quem uel propter quem scribit, unus idemque, monachus pariterque et clericus est.« Et infra: »Instituit, inquit, in hoc uno Nepotiano, qualiter se habeant ii qui utriusque ordinis, id est clericalis et monachici, sunt.« Et paulo post: »Idcirco, ait, epistola illa sic intitulatur: De uita clericorum et monachorum, quorum, ut ipse Hieronymus in eadem ait, et sacerdotium proposito, et propositum ornatur sacerdotio.« Si pace monachi potest dici, nec ita inuenitur epistole titulus se habere,  nec ipsa epistola talem prosecutionem cognoscitur exhibere. Illi quidem codices quos inspicere potui, nichil de monachis in titulo pollicentur, sed de uita solummodo clericorum Hieronymum scribere profitentur. Quod etsi uel in nostris, uel quibuslibet aliis codicibus talis titulus scriptorum uitio poneretur, 470 non tamen ei a prudentibus crederetur, cum testimonium possint multo uerius inuenire quo ad rei ueritatem possint certius peruenire. In ipsa quidem fronte huius epistole, satis liquido declaratur quod Nepotianus Hieronymum obnixe deprecatur  ut ei scribat qualiter uel clericus, uel monachus debeat uictitare, qui, uanitate seculi derelicta, Deo proposuit perfectius  militare. Sed quia eidem Nepotiano, auunculus suus Heliodorus pontifex, et monachus libellum scripserat de institutione monachorum, non presumit Hieronymus hoc ipsum iterare, ne quasi sancto uiro uideatur iniuriam irrogare; si libello illius libellum alterum superponat, et illius scientie quasi suam scientiam procaciter anteponat. Omittens itaque de monachis de quibus ad unguem ille suus auunculus informarat, scribit tantum de clericis, de quibus ille scribi etiam postularat, ne uel de illis scribendo presumptionis argui mereretur, uel de istis tacendo fratris petitionem contemnere uideretur.  Ait enim: »Petis a me, Nepotiane carissime, litteris transmarinis, et crebro petis ut tibi breui uolumine digeram precepta uiuendi, et qua ratione is qui, seculi militia derelicta, uel monachus ceperit esse, uel clericus rectum Christi tramitem teneat, ne ad diuersa uitiorum diuerticula rapiatur.« Et infra  : »Scio, inquit, a beato auunculo tuo Heliodoro, qui nunc pontifex Christi est, te et didicisse que sancta sunt, et quotidie discere, normamque uite eius exemplum habere uirtutum; sed et nostra, qualiacunque sunt, suscipe, et libellum hunc libello illius copulato, ut cum ille te monachum erudierit, hic clericum doceat te esse perfectum.« uidetis quia, quamuis Nepotianus sibi libellum scribi de institutione, tam clericali quam monachica  deprecetur, non tamen nisi clericum se docere Hieronymus pollicetur, et hoc per totum corpus epistole satis prosequitur euidenter, dum uix de monachis bis uel tertio loquitur incidenter. Denique cum cuidam nomine Rustico idem Hieronymus epistolam de institutione describeret monachorum, istam quam prediximus se scripsisse asseruit de institutione clericorum. Ait enim illi de clericis  : »Habeant illi ordinem suum; quem si tenueris, quomodo tibi in eo uiuendum sit editus ad Nepotianum liber docere te poterit.« Cum igitur Rustico Hieronymus de institutione monachica libellum transmittit, quare eum doceri perfectionem clericalem ad libellum editum Nepotiano remittit, nisi  quia, sicut in isto monachus, ita in illo clericus eruditur, et non amborum communiter in utrisque, sed in singulis singulorum perfectio definitur? Quod autem Hieronymus ad Nepotianum dicit: »Quorum sacerdotium proposito, et propositum ornatur sacerdotio;« non sicut monachus noster ait, de his qui monachi simul et clerici sunt dicitur coniunctiue, sed de clericis et monachis debet intelligi disiunctiue, sicut ipso uerborum ordine manifestius demonstratur, si paulo diligentius attendatur. Ait enim: »Quanto magis in monachis et in clericis, quorum sacerdotium proposito, et propositum ornatur sacerdotio!« Et paulo post: »Solis, inquit, clericis et monachis hoc lege prohibetur,« dicendo quanto magis in monachis et in clericis, et infra, solis clericis  et monachis, satis liquido manifestat quod non eosdem monachos quos et clericos uult intelligi; sed distincte loquitur de utrisque, quorum et religiosum propositum sacerdotalis ornatur officio dignitatis, et sacerdotale officium religiose proposito sanctitatis. Utrique enim, id est clerici et monachi, et religionis proposito decorantur, et sacerdotali officio uenustantur. »Quanto magis, inquit, in monachis et in clericis.« Intraposita quippe, et, particula coniunctiua, sicut duos illos ablatiuos regulariter in oratione coniungit, sic eorum significata disiungit, ut scilicet alii monachi, alii clerici  necessario intelligantur, et istorum sensus nominum interposito et, uel in, nullatenus confundantur.



CAPITULUM CIX.

Quod autem monachus dicit quia Nepotianus ad quem, uel propter quem Hieronymus hanc epistolam scribit, unus idemque monachus pariter et clericus est, unde hoc probare possit non uideo; quia nec in epistola legitur monachus exstitisse, nec uspiam alibi recolo me legisse. Etsi enim auunculus suus Heliodorus libellum ei scripsit, in quo qualiter monachus uiuere debeat declarauit, non tamen ex hoc eum fuisse monachum demonstrauit, quia, etsi ille perfectionem monachicam legendo uoluit erudiri, non tamen forte uitam  monachicam uiuendo uoluit experiri. Clericum autem eum inuenitur Hieronymus appellare, non solum in hac epistola, in qua tam eum quam in eo ceteros clericos uoluit informare, sed et alibi cum lacrymabiliter irreparabili conqueritur de iactura, quod scilicet eumdem Nepotianum de medio mors abstulerit immatura. Scribens enim pontifici Heliodoro quem de nepotis obitu nouerat inconsolabiliter contristari, uolensque cum compatientis alloquio consolari, inter cetera de Nepotiano sic ait  : »Quid plura? Fit clericus et per solitos gradus presbyter ordinatur.« Nec tamen moueat, si uel Hieronymus, uel sanctorum quilibet alius eos qui monachi sunt inuenitur aliquando 471 clericos nominare, et ex causa qualibet accidenti  alieno eos uocabulo decorare. Nonnunquam enim monachus ad agendum quod clerici est uel se ingerit, uel forsitan inuitatur, et propter assumptum officium clericus nominatur, sicut Hieronymus innuit cum Rusticum monachum diligentius adhortatur, ut sic in monachatu uiuat, ut clericus tandem fieri mereatur  : »Ita, inquit, age et uiue in monasterio ut clericus esse merearis, cum ad perfectam etatem ueneris; si tamen uita comes fuerit, et te, uel populus, uel pontifex ciuitatis in clericum elegerint, agito que clerici sunt, et inter ipsos sectare meliores.« Et meus ille Augustinus quod superius dictum est: »Cum bonus, inquit, monachus uix bonum clericum faciat.« Sed scire debet uestra dilectio quod impropria est huiusce locutio,  nec est diuinarum series Scripturarum tam lucida, tam serena, ut ab improprietatis obscuro sit penitus aliena. Unde miror si monachus quem scio apprime fuisse litteratum, non attendit in Scripturis hoc esse frequentius usitatum, ut, cum quis agit quod est alteri quasi proprius assignatum, ex eo sibi nomen contrahat mutuatum. Denique Dominus in Euangelio eum qui apostolus erat, diabolum nominauit; quia uidelicet sibi ille officium diabolicum uindicauit. »Nonne, inquit, ego duodecim uos elegi, et unus ex uobis diabolus est?«  Non dixit: Unus ex uobis agit quod diaboli est, quod  proprie posset dici; sed: unus ex uobis diabolus est, quod improprie constat dici; quia ei nomen illius locutione duntaxat impropria congruebat, cuius opus uel officium peragebat. Nulli autem dubium quin opus diaboli esset quod apostolus ille est prosecutus, de cuius opere et ad Iudeos alibi Dominus est locutus. »uos, inquit, ex patre diabolo estis, et opera patris uestri uultis facere .« In locutione etiam uulgari locum non modicum inuenitur hec improprietas obtinere: quod qui diligentius attenderit, facile poterit peruidere.



CAPITULUM CX.

Scitis quia dare operam scientie Scripturarum ita est proprium clericorum, ut quicunque uoluerit clericus fieri, necesse sit litteris imbuatur, et sine  earum quantulacunque scientia, uel uix uel non quisquam clericus habeatur. Unde loquendi usus obtinuit, ut quem uiderimus litteratum statim clericum nominemus, et quoniam agit quod clerici est, ex officio ei uocabulum assignemus. Si quis igitur litteratum militem idiote presbytero conferat, fiducialiter exclamabit et cum iuramento affirmabit eumdem militem meliorem presbytero clericum esse; quia scilicet miles legit, intelligit, dictat, uersificatur, et inter clericos linguam Latinam proferens, solecismi nescius approbatur, presbyter uero non solum nescit orationem grammaticam irreprehensibiliter informare, sed forte nec Completorium solus regulariter cantitare. Et tamen militem quem dicimus presbytero meliorem clericum esse, scimus  procul dubio clericum non esse, sed improprii sermonis usus ita preualuit, ut qui operam dat litteris, quod clerici est, clericus nominetur, quamuis eum non esse clericum nequaquam dubitetur. Denique cum aliquem monachum humanitatis et caritatis gratia conuenimus, de quo utrum sciat an nesciat litteras nondum scimus: interrogamus eum utrum clericus sit, non querentes scire utrum sit ad agendum altaris officium ordinatus, sed tantummodo, utrum sit litteratus. At ille ad interrogata consequenter respondens, dicit se clericum esse, si litteratus est; conuersum uero laicum, si illiteratus est. Inter eas quoque sanctimoniales, uel monachos a quibus Deo in Ecclesia labore litterario deseruitur, si qua perfectius imbuta litteris inuenitur, non proprio  sed improprio sermone bonus clericus appellatur, in quo nichil aliud quam eius scientia predicatur. Cum aliquando, me presente, uir quidam moribus et habitu religiosus in quamdam ecclesiam deueniret, et sanctimonialem, tam etate quam scientia prematuram, coram altario tenentem libellum in manibus inueniret, inter cetera que ad inuicem mature contulerunt, sciscitatus est ab ea quid teneret, quid uidelicet libellus quem tenebat in manibus contineret. At illa: »uitam, inquit, cuiusdam uirginis quam dictaui, quam scripto cum essem iuuencula commendaui.« Et adiunxit: »Fui enim bonus clericus.«  In quo dicto nichil aliud intelligendum adnotaui quam quod bene litterata fuisset, cum iunior uitam uirginis descripsisset. Sic et de quibusdam aliis quas scio admodum litteratas, uel esse, uel fuisse, recolo frequentius me audisse, ut cum de cuiuslibet earum scientia sermo in medium uersaretur, ipsa bonus clericus diceretur. Et miror cum in muliere clericalis scientia predicetur, cur non bona clerica, sed bonus clericus nominetur, cum satis conuenientius uideretur, ut sicut a monacho monacha, sic a clerico clerica 472 diceretur. Eas quidem quas sub religionis habitu constat in monasterio conuersari, uel sanctimoniales, uel nonnas, uel monachas in Patrum opusculis inuenio nominari; clericas uero utrum uspiam scriptum inuenerim, non possum recordari,  et a nullo sermonem Latinum proferente, aliquas audio sic uocari. Quod quare acciderit, non satis mihi liquido declaratur, nisi forte ut nostri monachi sententia retundatur, qui monachos, quos audit clericos nominari, esse clericos arbitratur, non attendens quia et mulier bene litterata, cum clericus non sit, bonus tamen esse clericus iudicatur. Ipse etiam monachus in hac sua disputatione patenter confitetur, quod clericatus ueritas in litterarum scientia non habetur. Ergo indubitatiue ipsius etiam testimonio comprobatur, quod non omnis ueraciter clericus est, qui tamen clericus nominatur.



CAPITULUM CXI.

Denique si is qui agit quod est clerici, clericus est, nunquid non etiam qui agit quod est monachi,  monachus est; qui agit quod est militis, miles est? Si ita est, ordo rerum non mediocriter confundetur, nulla professio distinguetur, quid quisque dici debeat non facile cognoscetur; quia in omni professione rarus admodum continetur, qui non aliquid quod est proprium professionis alterius operetur. Nostis quia equo uehi ab antiquo ita quasi proprium militibus assignatur, ut etiam ab equo nomen equitis deriuetur; et ab equite ordo equestris nominetur, qui nimirum ex equitibus, id est militibus, constare perhibetur. Nunquid ergo quicunque conceditur equo uehi, equestris se esse ordinis affirmabit? et quoniam agit quod est militis, sese militi comparabit? Iam quippe tam longe lateque uidemus equitandi licentiam omnibus indulgeri, ut ab ea nec  ipsos inueniamus monachos prohiberi, imo uix iam potest monachus inueniri, qui pede uel possit, uel uelit longi laborem itineris experiri. Quis enim uicus, que platea, quod forum, non habet monachos equitantes? quis egrediens domum suam, non statim inuenit occursantes? Quod indictum, que nundine inueniuntur sine monachis celebrari? quis conuentus hominum, quis conflictus militum terminari? Cum undique de diuersis partibus confligendi gratia milites congregantur, cum collisione scutorum, cum fragore lancearum, furore miserabili gratulantur, si monachis equitandi beneficium negaretur, forte illic non tanta eorum copia uideretur. Sed quis presagiat miserorum cadauerum imminentem  ruinam, si non coruorum multitudo conuolet ad rapinam, ut ex eorum importuna presentia facile presciatur, quod tam solemne ludibrium non sine animarum dispendio terminatur? Unde nonnulli milites plerumque grauiter irascuntur, cum admisso equo ire in aduersarios, eis iungi fortiter moliuntur, et equitantibus in occursum monachis, uel a proposito inefficaciter repelluntur, uel in ipsa iunctura spe frustrati turpiter collabuntur. Quorum aliquis in se reuersus dicit: »Nunc scio quia cum mihi equo insidens monachus, imo ipsi monacho presidens diabolus occurrebat, talis occursus nil mihi prosperum protendebat, et tali preludio huiusmodi ruina uitari facile potuisset, si mens non leua fuisset.« Non ergo omnibus qui equo insident  debemus quidquid est militis assignare, ne et monachis compellamur nomen ascribere militare. Est etiam proprium militis accingi gladio, ita ut quicunque apud nos professionem aggreditur militarem, in ipso professionis introitu gladio accingatur; nec eius atrium presumit ingredi, nisi tali signaculo muniatur. Quia enim in agone prelii qui contendit et accinctis renibus expeditior iudicatur, et assumpto gladio uirilis ad pugnandum audacia non mediocriter roboratur, satis eleganter placuit militie seculari, ut eius nouitius accingatur balteo gladiali. Tali quippe mysterio in ipso tirocinii uestibulo debet nouitius erudiri, qualiter eum deceat et a timiditatis noxie rugosis finibus expediri, et acuto, uel acri animo uiriliter communiri, ne corde dissoluto,  ignauia plenum dedecoris inferant detrimentum, sed insuper uirilis audacia triumphale conferat munimentum. Propter quem triumphum, et Redemptor humani generis accingi gladio commonetur, cum ad mundi principem debellandum uenire perhibetur: »Accingere, inquit, gladio tuo, potentissime.« Quid est potentissime? Ne scilicet discingatur, donec subactis hostibus uictoria compleatur.



CAPITULUM CXII.

Debere autem militem ante uictoriam non discingi Isaias quoque signanter designauit, cum aduersus Iudeam uenturum esse Romanum exercitum prophetauit: »Ecce, inquit, festinus uelociter ueniet. Non est deficiens, neque 473 laborans in eo; non dormitabit, neque dormiet, nec  soluetur cingulum renum eius .« Quia enim Iudei Christum occiderant, tanto in eos furore diuina ultio Romanum militem excitauit, tanto illum amore preliandi ultor spiritus animauit, ut cum ille more impatiens ad expugnandam Iudeorum insolentiam festinaret, uincendi cupidus, non defectu, non lassitudine laboraret; non torpore, non ignauia dormiret; non denique gladiale cingulum a renibus relaxaret, donec aduersarios euentu prospero triumpharet, et triumphales aquilas in securitate pacis et glorie collocaret. Neque enim in prelio, uel gloriandum est militi donec discingatur, uel discingi eum conuenit, donec uictoria potiatur: sicut Achab rex Samarie, Benadab regi Syrie legitur respondisse, et in eo  omnem sapienter militem erudisse. Cum enim Benadab minaretur se in proximo Samariam euersurum, et in ea, nec etiam puluerem relicturum, ad Achab regem Isrel nuntios destinauit, per quos illi spe iam uictorie, tanquam re tumidus insultauit. »Hec, inquit, faciant mihi dii; et hec addant, si suffecerit puluis Samarie pugillis omnis populi qui sequitur me .« At ille considerans quod euentus rei adhuc pendebat in dubio, et plerumque finis rei non concordat eius initio, satis patienter minas regias tolerauit, et minanti consilium elegans remandauit. »Dicite, inquit, ei, non glorietur accinctus eque ut discinctus.« Accingitur quippe gladio miles cum ad prelium preparatur; discingitur uero cum potius uictoria coronatur: et ideo ad accinctum pertinet  in spe et silentio uiriliter confortari; ad discinctum uero, adepta pace et otio, sub securitatis umbraculo gloriari. Pulchre ergo dictum est quod proprium militi gladiale cingulum assignatur, cuius adminiculo fine debito prelium consummatur. Sed nunquid miles proprie uel erit, uel dicetur omnis qui gladio, quod est militis, accingetur? Nunquid hoc professio militaris potuit obtinere, ut nulli nisi ei gladius concedatur, et quicunque, uel domi, uel militie cinctus erit gladio, consequenter et miles habeatur? Non, imo nostris temporibus, tanta gladiorum copia fabricatur, ut in eis fabricandis multa ferri materies expendatur; quia iam uix quemquam uel in populo possumus inuenire, qui longiuscule processurus non festinet latus suum gladio premunire.  Etsi enim in itinere nulla forte gladium necessitas incumbit educendi, usus tamen commendabilis uidetur deferendi, ne uiator sui improuidus animi degeneris arguatur, si sine gladii munimento, securitate muliebri gradiatur.



CAPITULUM CXIII.

Hic autem usus gladii, quem sibi quasi proprium obtinere debuit, dignitas militaris, non solum iam conceditur his quos tenet passim conditio popularis, sed nonnullos etiam clericos audio sibi tale quid usurpare, et usurpationis maculam oppanso necessitatis uelamine palliare. In prouincia Auernie Briuato oppido, beatus martyr Iulianus ecclesiam habet, in qua plures canonicos genere nobiles, opibus  et honore prediuites, constat ei clericali officio deseruire, et de ipsa ecclesia sumptus eis non modicos prouenire. Quia uero eadem prouincia firme pacis legibus non tenetur, sed infirmiori potenti ut iniurias inferre non ueretur, plerumque finitimi principes predicte bona ecclesie presumpserunt impetu sibi raptorio uindicare, et ablata nullo Dei respectu restaurare. A qua iampridem uiolentia cum nullos eos potentior curaret prohibere, nec censura ecclesiastica posset eos intra pacis repagulum cohibere, clerici non ualentes diutius rerum suarum iacturam sustinere, contra raptorum malitiam nouum consilium iniere. uisum est enim eis ut quos a rapina spiritali gladio non poterant absterrere, materiali gladio tentarent efficacius prohibere,  et ecclesie sue bona militari uigilantia tuerentur, ne patientia clericali tandem ad nichilum ducerentur. Assumunt igitur arma, et gladiis uiriliter accinguntur, et conuocatis tam propinquis quam ceteris familiaribus, in ipsius fronte negotii gradiuntur; et non solum que sua sunt auferri sibi nullatenus patiuntur, sed et que ablata sunt uiolenter repetere, imo, et raptoribus dignam uicem manu propria reddere moliuntur. Impugnantibus repugnare, resistentes laborant expugnare; non iam proferentes gladium uerbi Dei, quod tanquam inefficax hostes insensibiles contemnebant, sed uisibili gladio ferientes, quem sibi grauius imminere carnales carnaliter sentiebant. Sic alternis uicibus hodieque inueniuntur officium exercere, scilicet,  et cum necessitas exigit, hostibus grauiter imminere, et armis apud se domi repositis, canticis spiritualibus inherere, foris bona ecclesie 474 temporalia manu et gladio custodire, intus psalmos, hymnos regulariter decantantes, eidem ecclesie deseruire. Quod quidem ecclesiasticos pastores, episcopos, et apostolicos certum est non latere; sed quia id non tam uoluntarie quam necessarie uident agi, compelluntur utcunque sustinere, ne cogatur ecclesia damnis irreparabilibus subiacere, cuius paci et quieti nec ipsi possunt aliter prouidere. Cum autem, aliquando ut audiui, nonnulli apostolici huiusmodi tentarent inconuenientiam prohibere, asserentes eam a proposito clericali plurimum abhorrere, adeo tamen uel usus rei, uel ipsa  potius necessitas inuenta est preualere, ut id sine maiori scandalo non possent obtinere. Agunt igitur clerici militare officium, siue usurpatiue, siue, ut potius amant dici, permissiue: sic profecto exercentes quod clerici est in ecclesia congruenter, ut, cum poscit necessitas, agant nichilominus quod est militis incidenter. Sed quorsum hec que de illis etsi uisu non noui, ab his tamen qui eos et uiderunt et nouerunt, cognoui? Scilicet ut uideatis quia non omnis qui agit quod est alterius, est etiam quod ille, quamuis aliquando dicatur quod ille. Quamuis enim illi clerici propter usurpatum officium ab aliquo milites appellentur, tamen nec ipsi seipsos milites profitentur; imo sibi grauem iniuriam putant  inferri, si quis eos nominans clericos, contendat debere etiam milites subinferri. Non enim clerici pariter et milites sunt; sed clerici tantummodo sunt, quamuis aliquando quod est militis inueniantur agere usurpatiue, siue, ut paulo ante dictum est, permissiue. Sic etiam non omnis qui monachi agit officium, monachus est.



CAPITULUM CXIu.

Superius audistis quia officium monachi est ieiunium, uigilie, labor, luctus, silentium. Et Hieronymus dicit quia monachus habet plangentis officium. Nunquid igitur omnis qui hec inuenitur agere, monachus erit? Quantum mihi uidetur, non erit. Etsi enim cuiquam monachi uocabulum imponatur, pro eo quod labore, ieiunio, lucto et lacrymis affligatur;  non tamen huiusmodi sermo recte proprius iudicatur, nec ille esse monachus ueraciter affirmatur. Plerumque contingit ut quis positus in ordine uel habitu seculari, eligat ibidem paulo modestius conuersari, aliis otio uacantibus, utilitate qualibet occupari; aliis discurrentibus per plateas, forte in ecclesia demorari; aliis festiue epulantibus, ieiunio et abstinentia macerari; aliis risui et cachinno deditis, intra orationis cubiculum sub silentio lacrymari. Quia uero huiusmodi uiuendi duritia specialiter monachis imperatur, nonnunquam qui sic uixerit monachus appellatur: et cum longe sit a monacho habitus et professio sic uiuentis, tamen hoc ei dat uocabulum sermo improprius intuentis. »Iste, ait, quem sic uideo conuersari, non tam id quod est  quam monachus meretur appellari.« Inde est quod in libello in quo auditis sanctorum natalitia recitari, eorumque uirtutes et merita breuiter commendari, Radegundis regina, que in toro Clotarii iure uxorio iacere cogebatur; non uxor tamen sed monacha nominatur. Sic enim habet: »Radegundis, inquit, regine que in toro Clotarii regis Francorum recubans, potius monacha uocabatur, quam uxor. Nunquid, si, permittente uiro, regina feruens spiritu carnis copulam abhorrebat, et in toro regio continentie, uigiliis, orationibus, lacrymis indulgebat, ideo esse monacha ueraciter asseretur, quamuis a nonnullis usurpatiuo loquendi genere monacha nominetur? Ita quidem se habere rei ueritas non  uidetur. Sic et Nepotianum, de quo supra diximus, Hieronymus commendat, quia, cum foris honeste expleret officium clericorum, domum se referens amplectebatur duritiam monachorum; foris agens clericum, uiduas, uirgines, castis sermonibus exhortando; intus imitans monachum, carnem suam lacrymis, uigiliis, ieiuniis macerando. »uiduas, inquit, et uirgines Christi honorare ut matres, hortari ut sorores, cum omni castitate.« Hoc de officio clericorum. Et adiungit: »Iam uero postquam domi se contulerat, et relicto foris clerico, duritie tradiderat monachorum creber in orationibus, uigilans in precando, lacrymas Deo non hominibus offerebat; ieiunia pro lassitudine et uiribus corporis moderabatur.« Hoc de duritia monachorum. In his  autem auunculum suum pontificem et monachum Nepotianus imitabatur, sicut paulo supra idem Hieronymus protestatur. »In uno, inquit, eodemque haud dubium quin in auunculo suo et imitabatur monachum et episcopum uenerabatur.« Ex quibus uerbis noster monachus mihi uisus est arbitrari, quod Nepotianus recte monachus debeat estimari, tanquam nonnisi monachus possit monachum imitari, cum eumdem auunculum suum Nepotianus episcopum quoque sine dubio imitaretur, nec tamen episcopus haberetur. Si quis autem eum fuisse monachum pertinaciter uoluerit affirmare, cedo, ne quod seruum Dei non oportet, uidear litigare, dum tamen id pro constanti habeatur, quia si proprie monachus exstitit, improprie clericus nominatur.  Alioquin si is qui monachus est clericus etiam proprie diceretur, ut, quoniam agit quod clerici est, clericus 475 ueraciter haberetur, quantum ex hoc ordini monachico decoris, uel honoris conferretur, tantum ei aliunde simili ratione dedecoris inferretur.



CAPITULUM CXu.

Sicut enim Hieronymus eum qui monachus est, dicit et clericum, cum agit quod clerici est; sic eumdem dicit et sponsum, cum agit quod sponsi est. uidebat quidem plerosque monachos ob hoc uelle sacris ordinibus sublimari, ut ordinati mererentur ad curas ecclesiasticas inuitari, inuitati uero possent non tam clericale officium religiosius ceteris adimplere, quam sub huius obtentu uoluptatibus inherere. Cum enim de claustro eductis iniungeretur  populi magistratus, ut religione et scientia supplerent uicem uel officium clericatus, adeo laxabant habenas ordinis et propositi regularis, ut se non tam clericos quam sponsos exhiberent, uite merito secularis. uilitatem monachicam abhorrentes, sic in uultu et habitu delicati apparebant, sic mulierum colloquia effrenatis moribus appetebant, ut in eis non tam eluceret religio monachica uel saltem clericalis, quam forensis morum effusio et licentia maritalis. De qualibus Hieronymus cum ad Eustochium uirginem loqueretur  : »Sunt, inquit, alii , qui ideo presbyteratum et diaconatum ambiunt, ut mulieres licentius uideant; omnibus his cura de uestibus; si bene  oleant; si pes laxa pelle non folleat; crines calamistri, uestigio rotantur, digiti de annulis radiant, et ne plantas humidior uia spargat, uix imprimunt summa uestigia. Tales, inquit, cum uideris, sponsos magis estimato quam clericos.« uides monachos qui non religionis gratia festinant ordinari, sed ut possint licentius per uite secularis latitudinem euagari, ut possint delicatis uestibus et aspectu mulierum delectari, sponsos magis quam clericos debere estimari. Quibus ergo argumentis noster poterit monachus refragari, quin huiusmodi monachos oporteat sponsos ueraciter affirmari, qui et agunt quod sponsorum esse non licet dubitari, et quos constat sponsos ab Hieronymo nominari? Qualem esse et Iouinianum, de quo supra diximus, idem  Hieronymus designauit, cui sordes monachicas abhorrenti sponsorum inesse delicias demonstrauit. »Iste, inquit, formosus monachus, crassus, nitidus, dealbatus, et semper quasi sponsus incedens. Si ergo monachi sunt et sponsi, pro eo quod et sponsalem licentiam amplexantur, et sponsi ab Hieronymo nominantur, concedo ut et clerici similiter habeantur, pro eo quod et agunt quod clericorum est, et eorumdem nomine decorantur. Si autem sponsi non sunt, quamuis propter actus sponsales ab Hieronymo sic uocentur, forte nec clerici erunt, quamuis propter clericale officium aliquando clerici nominentur. Denique non estimo aduersum me debere Hieronymum indignari, si dixero eum qui monachus est, nec sponsum proprie, nec clericum nominari;  sed eo liberius utrumlibet posse dici, quo neutrum proprie potest dici. Neque enim, nisi fallor, is qui monachus est, uel sponsus, uel miles, uel clericus proprie potest dici, nec e conuerso quilibet eorum monachus proprie potest dici, quamuis plerumque sic alter alterius officium gerere uideatur, ut neuter eorum proprietate sua contentus habeatur.



CAPITULUM CXuI.

Congruum igitur est, ut tandem quis proprie clericus sit uideamus, ne ignorantia caligantes erroris deuium incurramus, si uel eum qui clericus non est esse pertinaciter affirmamus, uel econtra eum qui est esse clericum abnegamus. Sicut est ordo quidam monachicus, sicut ordo quidam est militaris;  sic est etiam ordo quidam, siue professio clericalis. Cuius ordinis siue professionis limen cum quis appetit introire, ut in eo possit Deo familiarius deseruire, in ipso uestibulo tonsuram et habitum assumit clericalem, sciens eum inter nuptiales amicos non haberi, qui uestem non habuerit nuptialem. Cum itaque clericaliter se uiuere pollicetur, ut eius uotum et sponsio ceteris etiam declaretur, radit caput, uestem mutat, prout debitus apud clericos mos habetur; et sic uoce, uultu et habitu clericum profitetur. Sic nimirum instituit diligens Patrum prudentia. Sic usque in hodiernum tenet Ecclesia, ut qui hunc profitendi morem non assumpserit, clericus proprie non dicatur; qui uero assumptum  tenuerit, sine dubio clericus habeatur. Neque enim de sanctitate quam huiusmodi iubetur habere professio, nostra in presenti agit locutio, sine qua superius dictum est clericos non satis esse ueraciter quod dicuntur, pro eo scilicet, quod inutiliter hoc dicuntur, falso quippe, id est pro nichilo, clericali nomine gloriatur, qui ornare nomen meritis non conatur: et ideo cum huiusmodi esse clericus abnegatur, non professionis titulus annullatur, sed profitentis uita degener accusatur. Itaque qui hanc professionem assumpserit, assumptam tenuerit, proprio loquendi genere clericus appellatur, quia non religioni, sed professioni hoc uocabulum quasi proprium assignatur. Est quippe huius professionis assumptio quoddam religionis signaculum 476,  non ipsa religio, et quandiu in profitente extraria manet ostensio, quamuis mores non excolat interna religionis affectio, eum tamen esse clericum passim clamat cunctorum assertio. Alioquin, si omnis qui religiosus non est, clericus esse etiam desinit, non solum detrimentum sui patietur infinitus numerus clericorum, sed forte et ad paucitatem pristinam redigetur innumerus exercitus monachorum. Neque enim religiosos monachos extimo succensere, si dixero ordinem illorum intra suum ambitum plurimos continere: qui nimirum gloriantur professionem monachicam uoce, uultu et habitu se tenere; et tamen in corrigendis condigne moribus, uel nullam uel minimam student diligentiam adhibere. Ne ergo tam monachico quam clericali ordini iniuria intolerabilis inferatur, utrisque suum illesum manere  priuilegium concedatur, ut scilicet is qui sub professionis assumpte titulo continetur, eius esse ordinis, cuius tenet characterem non negetur. Denique Christus eum, quem uult Christiani decore nominis ueraciter honorari, uult nimirum Christiane quoque professionis titulo decorari, ne quis forte Christianum estimet se haberi, qui sub fidei sacramentis noluerit contineri. »Baptizantes, inquit, eos in nomine Patris, et Filii, et Spiritus sancti.« Et: »Qui me confessus fuerit coram hominibus, et ego confitebor eum coram Patre.« Baptismus igitur, et oris confessio fidei Christiane, est quedam ostensio: qua carere adeo procul dubio est nociuum, ut nec fidelis nominetur qui non tenuerit fidei ostensiuum. Unde audistis cum Apocalypsis legeretur, quia  fideli cuique Christus pro magno munere pollicetur: »Scribam, inquit, super eum nomen Dei mei, et nomen meum nouum .« Nomen Dei sui Christus super eum scribit, quem fidelium numero sic ascribit, ut iam non filius dicatur Adam, a quo ad mortem carnaliter generatur, sed Dei filius a quo in uitam per eiusdem Christi gratiam adoptatur. Unde alibi scriptum est: »Dedit eis potestatem filios Dei .« uerum quia nullus iam Dei filius meretur nominari, nisi qui a Christo nomen adeptus fuerit Christiani, super eum quem inter filios adoptiuos admittit, suum pariter nomen nouum Christus scribere se promittit. Et nomen, inquit, meum nouum; nomen nouum nomen est Christianum,  quo, noua coruscante gratia, sic quisque fidelium decoratur, ut sine huius decore nominis, nec fidelis nec Dei filius habeatur. Quia uero non sufficit ut nomen Dei, uel nomen Christi quis in corde memoriter amplectatur, nisi et foris, sacramentis fidei salutaribus imbuatur, non dicit Christus: Ponam in eo nomen, sed: »Scribam super eum,« ut scilicet ex titulo qui superscribitur liminari, ceteris omnibus innotescat cuius illud debeat habitaculum indicari. Quasi enim in fronte fidei gestare titulum perhibetur, qui Christianam religionem manifestis indiciis profitetur, qui ad eius iudicium baptismi lauatur irriguo, et ore confitetur, cuiusmodi signaculo, quicunque contempserit superscribi, filiorum Dei numero merebitur non ascribi.



CAPITULUM CXuII.


Unde et infra, in eadem Apocalypsi Ioannes dicit electorum multitudinem se uidisse, quos in suis frontibus huiusmodi scripturam asserit habuisse. »uidi, inquit, et ecce Agnus stabat supra montem Sion, et cum eo centum quadraginta quatuor millia habentes nomen eius, et nomen Patris eius scriptum in frontibus suis .« Agnus iste Christus est, qui in deserto celorum nonaginta nouem relinquens ouiculas que uitali sub manu Patris alimonia pascebantur, ad querendum uenit centesimam, id est, homines qui per mortis deuia uagabantur. Et quoniam omne animal facilius ad sibi simile conuertitur, qui Deus erat, Agnus efficitur, ut ouem perditam balatu consono reuocaret, ne per greges hedorum uagabunda diutius aberraret. Factus  uero Agnus, supra montem Sion uisus est stare, quia electos suos uenerat adiuuare; ut qui in Ecclesia sessurus erat dans ei gloriam conregnandi, apud eam prius staret, impendens gratiam adiuuandi. Quod nimirum Isaias diuino plenus spiritu ardenter preoptauit, et erectus in spem, more impatiens orando prophetauit:« Emitte, inquit, Agnum, Domine, dominatorem terre, de petra deserti ad montem filie Sion .« Deserti nomine celum signare uoluit, quod homo uel angelus peccando deseruit, in quo tanquam in petra, uterque manere solide potuisset, si suo Creatori diligentius adherere uoluisset. uel forte celum ob hoc desertum dicitur; quia illud Christus tanquam deseruit, cum, assumpta carne, nobis uidendus apparuit; cum relinquens  illic nonaginta nouem oues, tanquam de eis quas securas nouerat, minime iam curaret, ad querendum uenit centesimam, ut eam in humeris ad caulas reportaret. Petra deserti ipsa est soliditas celestis mansionis, quam Christus quasi deseruisse dicitur, uoluntati satisfaciens paterne iussionis; cum ipse qui iuxta prophetam, a summo celo ineffabiliter est egressus , nostrum instabilem uiuendi tenorem misericorditer est aggressus. »Exiui, ait, a Patre, et ueni in mundum .« Orat ergo propheta, ut Deus Pater Filium, dominantem quippe multitudini celestium 477 angelorum, dominatorem efficiat hominum terrenorum; et de petra deserti, de illa scilicet occulta habitatione ad montem Sion, id est Ecclesiam, iam tunc in paucis membris suis, spe  et desiderio celestia speculantem, Agnum mittat innocuum ad uite pascua greges hominum reuocantem. »Emitte, inquit, Agnum, Domine, dominatorem terre: de petra deserti ad montem filie Sion .« Quod autem Isaias fiendum tantopere deprecatur, hoc iam factum se uidisse Ioannes apostolus gratulatur, quia uidit Agnum stantem supra montem Sion, id est super altitudinem contemplantium electorum, et cum eo centum quadraginta quatuor millia signatorum. Neque enim iam cum Christo alius inuenitur, nisi qui Christiani scriptura nominis insignitur; qui nomen eius, et nomen Patris eius elegerit in fronte legibiliter exarare, id est professionis titulo se Christianum et Dei filium ostentare.  »Habentes, inquit, nomen eius, et nomen Patris eius scriptum in frontibus suis .« Quod perpendens Antichristus, qui Christus appetit estimari, et tam actu quam nomine Christo uehementius aduersari; eos quos sibi, uel prece, uel minis compellit famulari, uult etiam suo charactere in frontibus adnotari. Habet quippe et ipse characterem suum, quo manifestius inscribuntur omnes qui seducti ad eius satellitium inflectuntur, cuius titulo a cultoribus uere fidei secernuntur, et cuius sint, tam ab inuicem quam a ceteris omnibus cognoscuntur. Unde et in Apocalypsi legitur: »Faciet, inquit, omnes pusillos, et magnos, et diuites, et pauperes, et liberos, et seruos habere characterem in dextera manu, aut in frontibus suis: et ne  quis possit emere, aut uendere, nisi qui habet characterem bestie .« uult homo ille perditus qui non tam bestialis quam bestia expressius meretur nominari, pro eo scilicet quod non nisi terram sapit totus feno deditus corporali; uult, inquam, ut nullum humane societatis commercium intra suos quis apostatas habere permittatur, nisi quodam apostasie signaculo muniatur, nisi in fronte et manu characterem, id est notam criminis, preferre gratuletur; in fronte quidem, ut professio, in manu autem, ut operatio demonstretur. Unde infra, cum sanctorum, et martyrum, et confessorum uictoria predicatur: hoc illis pro merito laudabiliter assignatur: quod huius bestie characterem nec in frontibus nec in manibus acceperunt, id est  nec professione, nec operatione se esse illius satellites ostenderunt. »Et uidi, inquit, animas decollatorum propter testimonium Iesu, et qui non adorauerunt bestiam, neque imaginem eius, neque acceperunt characterem eius in frontibus, aut in manibus suis, et uicerunt, et regnauerunt cum Christo .« Igitur et Christiani erunt, qui habebunt characterem Christi: et Antichristiani erunt, qui habebunt characterem Antichristi.



CAPITULUM CXuIII.

Quorum profecto ii qui Christiani nominis largo ambitu includuntur, quo ab Antichristianis, ut predictum est, secluduntur: etiam inter se quibusdam proprietatibus distinguuntur, qua distinctione non cuius fidei, sed cuius sint ordinis cognoscuntur. Est  enim inter eos ordo alius clericalis, alius monachicus, alius militaris, quorum singuli sic suis proprietatibus titulantur, ut sicut nominibus, sic etiam characteribus distinguantur. Habet quisque et uocabulum suum, quo quasi proprie nominatur, et characterem suum, qui huic uocabulo proprius assignatur, ut nec sine tali uocabulo, tali charactere quisquam debeat insigniri, nec sine tali charactere, inter eos qui sunt huius nominis, inueniri. Erit igitur clericus qui professionem clericalem assumpserit, qui assumptam tenuerit, ut in eo non meritum, sed propositum attendatur, cum de eo non iuxta mores, sed iuxta characterem iudicatur. Qui enim eum profitendi morem legitime fuerit assecutus,  qui a patribus est ad faciendum clericum institutus, ut scilicet uoce, corona et habitu aggrediatur clericum profiteri, is procul dubio debet clericus perhiberi. Sunt nimirum quidam gradus, uel ordines quibus acceditur ad altare, prouectu quorum acolythus, subdiaconus, diaconus, presbyter altari perhibentur astare, quos ordines auctoritas sic uoluit clericis assignare, ut in primitiua Ecclesia, non nisi eis liceret, sic altario ministrare. Ceterum non omnes qui clerici sunt, ad hos ordines promouentur, quia non facit clericum talis promotio, sed assumpta professio. Multi quippe cum aggressi fuerint clericum profiteri, uel nolunt, uel nequeunt ad hos ordines promoueri, nec tamen eos quisquam sane sapiens asserit a clericorum debere numero remoueri,  imo censura ecclesiastica dicit eos intra suum debere propositum contineri.

Memini, cum in ciuitate quadam adolescentulus discendi gratia conuersarer, erant in ea duo uiri, qui in pueritia professionem assumpserant clericalem, sed propositi penitentes, ad ordinem relapsi fuerant laicalem. In quo pertinaciter conuersantes, annos transegerant iuuentutis; et aspersi caput canitie iam parabant ingredi uestibulum senectutis. uisum est autem episcopo ut eos ad propositum reuerti commoneret, ne ordo clericalis diutius per eos risui subiaceret, quia et eos fuisse clericos fama crebrius uentilabat, et 478 hoc frequenter multorum subsannatio clericis obiectabat. Cum igitur ad celebrandam synodum undique more solito ueniretur,  ut in ea de negotiis ecclesiasticis canonice tractaretur, ut quod uidebatur utile, auctoritate debita sanciretur, et quod forte fuerat infirmatum reduci in pristinum cogeretur, episcopus eos quos prediximus publice monuit ad professionem clericalem, quam reliquerant, ut redirent, interminans eis se damnationis sententiam illaturum, nisi monitis obedirent. At illi responderunt se quidem in scholis pueros aliquanto tempore litteras didicisse, sed omnino clericos non fuisse. Ad hoc uoce consona quorumdam clericorum testimonium sonuit, et precipue decanus Ecclesie uir genere nobilis et etate maturus, asseruit: quod illi quidem in scholis curam secum studio impenderant litterali, et insigniti fuerant corona et habitu clericali. Quo  audito, sine hesitatione debere illos ad clericatum reuerti synodus iudicauit, factumque iudicium episcopus auctoritate debita confirmauit; et sic soluto concilio incumbente uespera, unusquisque ad propria remeauit. In crastino clericis congregatis, cum rursus in synodo sederetur, et de illis apostatis sermo nullus in publicum uersaretur, ecce unus ex eis rasus barbam, rasus coronam, tonsus comam in rotundum, indutus clericali ueste, uenit in synodum, et inter ceteros clericos resedit: gaudentibus mirantibusque multis quod et spiritu et habitu fuerit immutatus; nec distulit ad honorem et ordinem redire clericatus. Alter uero, etsi paulo tardius, tamen compulsus est redire, non presumens uel  iudicio synodali, uel mandato episcopali inefficaciter contraire. Sic utrique statui renuntiantes laicali, ex eo manserunt et permanserunt in conuersatione et habitu clericali, quorum neuter adhuc exutus est onere corporali, imo adhuc uterque uita fungitur temporali. Non ergo propter ordines per quos altario ministratur, sed propter assumptam professionem quis esse clericus iudicatur, quia et illi qui a laicali ordine synodali iudicio sunt remoti, ad altaris ministerium nec ante nec postea sunt promoti.



CAPITULUM CXIX.

Nec solum inter eos qui propter laxiores uiuendi habenas dicuntur clerici seculares, sed et inter eos qui propter districtius propositum uocantur regulares, multi possunt inueniri, qui altaris ordinibus  non funguntur, et tamen nullo refragante clerici esse ueraciter asseruntur.

Cum ego puer iam grandiusculus episcopo ut me faceret clericum presentarer, et coram eo sicut eram premonitus flexis genibus incuruarer, supra caput meum eos quos huic officio congruere nouerat psalmulos decantauit, et a conditione laicali me remouens uultu et habitu innouans immutauit. Clericali etenim indumine me uestiuit, et corone titulo summum capitis insigniuit, ut me deinceps clericum non solum uox propria fateretur, sed ea etiam reticente, uultus et habitus loqueretur. Hoc profecto episcopus oratione deuota commendauit; hoc benedictione debita confirmauit; nec me tamen tunc ad agendum altaris officium ordinauit, sed  tantummodo iuxta morem institutum a Patribus clericauit. Per aliquot igitur annos manens mansi in eo, ad quod me noueram peruenisse, nichil plus appetens quam quod me noueram assumpsisse; sic uidelicet diligens me uoce uultu et habitu clericum predicare, ut tamen nec haberem nec appeterem illos gradus uel ordines per quos acceditur ad altare. Permanens uero in eo quod ab annis puerilibus sum professus, tandem fines adolescentie sum ingressus, et natura potens que me quasi alterum annis non meritis reddere gestiebat, malas meas tenui iam lanugine uestiebat. Excludens quippe faciem teneram et eatenus puerilem, potenti nisu moliebatur inducere iuuenilem: sic noue conferens incrementum etatis, ut nesciret uel nequiret conferre pariter  noue quidpiam sanctitatis. Ceterum gratia Dei, que potentior est quam natura, colaphum mihi timoris incussit, et de manibus ludicra pristine uanitatis excussit, monens imo cogens ut qui gaudebam clericum profiteri, diutius non differrem clericalis religionis legibus cohiberi. Grata igitur uiolentia tractus obedire monitis non refugi, et ad monasterii portum intuitu religionis confugi, illicque pedes meos inieci uite compedibus regularis, nectura quarum mihi uisa est nectura salutaris. Ubi per totum fere annum conuersatus sum antequam ad ordines promouerer, antequam ad ministrandum altari ullatenus admouerer; sic inter clericos degens ut me quoque nullus esse clericum abnegaret,  nullus me ab eorum uel numero uel nomine sequestraret, non propter condignum uirtutis fastigium uel altaris officium quod assequi non merebar, sed propter clericalem professionem sub cuius titulo uel charactere continebar. Plerumque etiam inter uos, fratres, uidetis nonnullos conuersari, qui ualefacto pristinis moribus et uite seculari, aggrediuntur intra claustrum obedientie sub disciplina uiuere regulari, qui nullo ambigente in clericorum numero tam re quam nomine iam habentur, et tamen nondum ad ordines promouentur. 479 Neque enim omnes qui clerici efficiuntur, statim altario ministrare, uel appetunt, uel coguntur: imo plerique ab ordinibus, uel inuiti, uel uoluntarii differuntur, et tamen de sub clericali titulo non tolluntur. Denique  idem titulus non eos esse predicat ordinatos, sed tantummodo clericatos: nec indicat quo gradu uel ordine contingat eos altario presentari, sed cuius professionis debeant iudicari.



CAPITULUM CXX.

Decet enim unaqueque professio suo charactere tituletur, alioquin ad eius cognitionem non facile ueniretur, si in titulo tanquam et foribus erraretur; si is qui clericus esse gaudet, monachus uult uideri, uel qui esse uult monachus gaudet sub clericali titulo contineri. Quod fieri clericorum quidam doctor inuenitur diligentius prohibere, uolens unamquamque professionem sic suum titulum quasi proprium retinere, ut cum isto contigerit lumen exterius illustrari, de illa interius non possit dubitari. Quidam  enim clerici nescientes quis terminus clericalem professionem debeat continere, cum in diebus afflictionis uellent quasi religiosius se habere, uestes sibi monachicas ad horam assumebant, ut eorum deuotio nigro et horrido habitu monstraretur, et abiectio mutuata incidenti tempori congruere uideretur. Quos ille arguit erronee uanitatis, quod iniuste sibi assumerent titulum falsitatis, cum clericalis professio non debeat ueste monachica tenebrari, sicut nec professio monachalis clericali debet charactere titulari. Unumquemque, sicut ait, esse conuenit sic indutum, sicut professioni sue constat esse iure consuetudinis attributum, ut cum professus pro se ipso assidue non loquatur, assiduo uestis preconio que sit eius professio cognoscatur. Dicit ergo  eum qui clericus est debere monachum non uideri, nisi forte deponens clericum uelit monachum profiteri; ne si professioni sue concordare titulus non uidetur, quod ueraciter non uult esse, fallaciter estimetur. Ubi nullam mentionem facit de his ordinibus per quos acceditur ad altare, nec ab eis dicit uestem monachicam discordare; sed ab ea professione quia quis legitime clericatur, que proprio charactere, sicut et professio monachica titulatur. Non enim clericus est quia promouetur ut ministret altari, sed quia clericum profitetur modo, et consuetudine clericali, id est quia professionem clericalem assumere, et in assumpta inuenitur certis indiciis permanere. Qui autem huiusmodi professionem,  uel non assumpsit, uel assumptam reliquit, clericus non est, quemadmodum et qui monachum non profitetur, monachus non est. Cum igitur plures monachos uideamus qui nunquam professionem clericalem assumpserunt, nunquam eius characterem tenuerunt, sed de gradu laicali sine interuentu clericali ad monachicum transierunt, et in eo fauente gratia permanserunt, cum tales, inquam, uideamus, quis eos dixerit clericos esse, quamuis eos uideat altario presto esse? Quis, queso, monachum dicere se presumit, si professionem monachicam non assumit, si nunquam ueste monachica uult uestiri, si charactere monachico recusat insigniri? Ita et nullus recte se clericum dicit, qui se clericali professioni more debito non addicit; qui sibi, ut predictum est, clericalem  habitum non imponit; qui electo clericali ceteros a se characteres non soponit. Si uero professionem clericalem assumptam reliquerit, si eius characterem abiecerit, si in altero statu uel ordine manere statuerit, iam clericus non erit, quia sicut non fiet nisi professio clericalis, ut predictum est, assumatur; sic esse clericus desinet si forte assumpta relinquatur.



CAPITULUM CXXI

Duabus, ut uideo, causis professio clericalis relinquitur; una uidelicet superbe uanitatis, altera religiose humilitatis. Superba est uanitas, cum quis abiecta corona et habitu clericorum, ad statum et ordinem relabitur laicorum, ut in eo possit liberius  superbire, mundique uanitatibus habenis laxioribus inseruire. Religiosa est humilitas, cum quis diligentius considerans precipuam clericalis ordinis dignitatem, uidet se in ea congruam non habere sanctitatem; et cum in monte alto et lubrico uictoriam non preualeat obtinere, ut saltem euadere mereatur, in depresso et humili uult latere. Professionem ergo deserens quam nouit ceteris in Ecclesia celsiorem, et in ea quamplurimos occasione officii uitam ducere laxiorem, ad monachicum fugit latibulum, ut in eo tutius delitescat, ut a curis ecclesiasticis longe factus, sub umbra luctus et silentii requiescat. Duo illi, quorum supra fecimus mentionem, superbe uanitati dediti fuerant, qui preuaricati pactum quod cum professione clericali  percusserant, in eadem preuaricatione pertinaci animo uersabantur, unde et dici apostate merebantur. Apostata quippe preuaricator interpretatur, qui abiecto districtiori proposito et ipso charactere quo propositum designatur, ad ea que prius reliquerat, tanquam ad uomitum, recuruatur, ut eum rursus teneat dissoluta uiuendi latitudo, in qua quasi liberius inuenitur peccare multitudo. Iam 480 igitur illi apostate clerici non erant, qui professionem reliquerant, et habitum clericalem; qui peruerso animo ad latitudinem reuoluti fuerant laicalem; quos et sancta synodus inexcusabiles iudicauit; et astrictos iudicio episcopi iustitia reuocauit. Si enim clerici essent, nec argui eos nec reuocari  oporteret, nec aduersus eos quisquam testimonium perhiberet, cum non propter aliud hec eis uiolentia sit inflicta, nisi quod ab eis clericalis erat professio derelicta. Erant quod eos esse omnimodo non licebat, non erant quod eos esse necessario oportebat, quia et illicita eis erat ea in qua uersabantur platea laicalis, et legitime imposita ea, quam reliquerant, angustia semite clericalis. Tales quidem plurimos et uidimus et uidemus, qui impositum sibi relinquentes clericatum, ad laicalem uomitum sunt reuersi, et in eodem iniusto proposito tam peruersi, ut nec dici nec esse diligant quod esse debuerunt, imo et dicantur et sint, quod errore precipites elegerunt. Quos enim scimus abiecto charactere clericali ad laicalem licentiam recurrisse, eos iam non esse dicimus  clericos, sed fuisse: nec talium quisquam clericus nominatur, nisi forte cum propter eius ignominiam hoc nomen ad medium reuocatur. Multi cum pueritiam, adolescentiam, et forte amplius in clericatu transegerint, et in eo quibusdam se incommodis grauari peruiderint, uidelicet uel difficultate scientie litteralis, uel inopia rei familiaris, uel desiderio exercitii militaris, eidem clericatui renuntiant, et inter laicos reuoluti uel quodlibet exercent opificium, ut ditescant, uel fiunt milites ut liberius insolescant. Hos profecto nullus iam esse clericos asseuerat, quia apud eos nec character clericalis, nec professio perseuerat; sed quemadmodum et dicebantur et erant clerici donec huius professionis legibus tenerentur, ita modo et dicuntur et sunt,  quod uoce et habitu quamuis illicite, profitentur. Noui per multos annos quemdam adeo deditum studio militari, ut in militia imo malitia nollet ceteris inferior iudicari. Qui cum in monasterio monachorum a puero monachus fuisset educatus, et inter eos processu temporis diaconus ordinatus, tandem ruptis repagulis obedientie, et abiecto habitu monachali, de claustro prosiliit actus impetu iuuenili. Resumptoque uultu et habitu laicali, et arrepto scuto, lancea, balteo gladiali, miles factus est nullis antea studiis militaribus eruditus, sed a puero monachalis regule titulis insignitus. Hic nimirum et publice militiam profitebatur, in cuius exercitio quamuis illicite uersabatur: et nullus eum aliud esse quam militem fatebatur, et tamen  monachus fuisse procul dubio sciebatur. Sic uel monachos uel clericos a religionis proposito uanitas superba repellit, sic eos in apostasie foueam apostata spiritus impudenter impellit, ut timoris et pudoris obice rupto, quanto largius, quanto abominabilius seculo conformantur, tanto expressius, tanto miserabilius eidem diabolo in penis sustinendis conformes habeantur.



CAPITULUM CXXII.

Religiosa uero humilitas tunc in clerico uidetur operari, cum ille uisitante gratia proprie latitudinem uoluntatis incipit exsecrari; cum feruens spiritu, quidquid perfunctorie rutilat, incipit abhorrere, quidquid licet nec expedit, tanquam illicitum satagit  remouere; cum sic Deo inseparabiliter appetit adherere, ut quidquid curarum occurentium aduersatur, a secreto mentis studeat prohibere. Et quia multi sunt clerici apud quos non inuenitur debita sanctitudo, quos delectat precipue transitoria seculi pulchritudo, quos uite secularis deformat indecens turpitudo, sed corruptis legibus impunitos efficit multitudo, cum ille inter istos religionem congruam non possit obtinere, non audet diutius in eorum consortio permanere. Infirmus enim animus eque non sustinet molestias conuiuendi, dum ex conuictu secularium, contagium incurrit delinquendi; et inter eos libertas noxia proprie uoluntatis conceptum suffocat desiderium sanctitatis. Attendens igitur ille et precelse fastigium dignitatis quo clerici  sublimantur, et dissolutum uiuendi tramitem quo quasi frenetici gratulantur: congruum ducit magis abiici et latere in angulo, in domo nuptiali, quam sedere in facie, et cum sponsus uenerit, degradari. Eapropter ualefaciens professioni et nomini clericorum, quibus se imparem esse non dubitat inopia congruentium meritorum, declinat humiliter ad uitam et ordinem monachorum: sciens esse melius, Scriptura teste, cum mitibus humiliari, quam cum potentibus potenter cruciari. Potentes enim, ut scriptum est , potenter tormenta patientur. Deponens igitur quem professione et habitu tenuerat clericatum, professione quoque et habitu assumit monachatum, et quemadmodum clericus fuerat clericalem titulum preferendo, sic etiam fit monachus characterem  monachicum assumendo. Deserens autem illum, non ordinem, sed mores accusat clericorum: assumens uero istum, non dignitatem, sed sanctitatem commendat monachorum, quia et illos nouit, si tamen recte sapiat, ecclesiastico culmine digniores, et istos considerat uita et moribus sanctiores. Non ergo eum 481 quem deserit clericalem ordinem inhonorat, nec pre illo eum quem assumit, monachicum arroganter honorat; dum ad illum obtinendum se nullatenus idoneum asseuerat, et ad istum se posse sufficere non desperat. Est enim, ut predictum est, multo facilius ad monachicam quam ad clericalem perfectionem perueniri, multosque pretiosius, et ideo rarius bonum clericum quam bonum monachum inueniri. Factus uero monachus iam non recte  esse quod fuerat estimatur, et ideo non iam proprie clericus nominatur, quamuis sibi retinere nonnulla que clerici sunt permittatur, uel forte postmodum ad quedam clericalia prouehatur. Etsi enim ei quos habuit ordines, non tolluntur, sed forte ampliores processu temporis tribuuntur, non tamen uel proprie dici debet, quia non est clericus qui ad ordines promouetur, sed qui clericum, eo modo quo predictum est, profitetur. Miles quilibet preuentus gratia feruensque desiderio spiritali, abiecta professione, et habitu sub quo uixerat militari, si monachus efficiatur, discipline se subiiciens regulari, ut estimo iam nec uocatur proprie quod antea solebat, et esse, et uocari. Quis enim eum qui relicta militia  monachus est, dicat adhuc militem esse, quamuis nonnulla agere permittatur que propria militis constat esse; cum non sit miles omnis qui agit quod militi specialius assignari uidetur, sicut nec monachus est omnis a quo monachicum officium exercetur? »Habet, inquit Hieronymus, monachus plangentis officium.« Cum igitur de quouis monacho sermo in medium uersatur, et cuius conditionis ante monachatum fuerit quis ab aliquo sciscitatur, respondet inquisitus illum, uel clericum, uel militem, uel aliud huiusmodi fuisse, nichil autem horum iam eum dicit esse; sed sicut militem si miles fuit, sic et fuisse clericum asseuerat, si clericus fuit. Si quis uero adhuc eum uelit uel clericum uel militem appellare: auditori errorem ingerens iniuriam uidebitur irrogare,  quia et de illo aliud sermone predicabit, et aliud eiusdem professio, et habitus demonstrabit. Audiens enim quis, quod ille uel clericus, uel miles nominetur, et uidens quia monachico, et uultu, et habitu tituletur, se deceptum, se illum grauiter conqueretur, et ille qui hoc dixerat mendacii non immerito arguetur. Quod si responderit quia hoc non mentiendi, uel fallendi gratia protestetur, consequenter huius sermonis expositio requiretur, quomodo scilicet intelligi uelit quod eum, uel clericum, uel militem presumat nominare, quem professione, et habitu uidet indubitanter monachum demonstrare. Cum autem huius sermonis expositione auditor indigebit, forte nil aliud is a quo queritur respondebit, quam eum qui monachus est ob hoc clericum nominari,  quod, uel litteris sit imbutus, uel ministret altari. Ceterum, et uerum est, et is quem habemus in manibus monachus protestatur, quod non debet quis clericus iudicari, pro eo quod litteris imbuatur.



CAPITULUM CXXIII.

De officio uero altaris pro quo idem monachus sese clericum uoluit affirmare, satis ipsa ratio uidetur demonstrare, quod non propter illud sibi nomen clerici debeat uindicare, cum et multos clericos uideamus, et tamen eo modo altari non astare. Etsi enim in initio non nisi clerici altaris officio fungebantur, cum uel monachi nondum erant, uel pauci admodum habebantur, processu tamen temporis, cum numerus excreuit monachorum, multa  eis sunt concessa que erant propria clericorum. Satis quippe inhumanum et incongruum doctoribus ecclesiasticis uisum est, ut cum religionis gratia, clericus se ad ordinem monachicum inclinaret, censura eum ecclesiastica ab altaris officio sequestraret, cum eumdem ordinem ille non ob aliud affectaret, nisi ut sanctius et humilius deinceps uictitaret. Quando autem maiorem curam sanctitati et humilitati satagit impertire, tanto amplius altaris officio uidetur conuenire; si tamen consequenter cetera non desint munera gratiarum, uidelicet, uel corporis prescripta integritas, uel scientia litterarum. Recte ergo ab altaris officio non arcetur qui humilitatis gratia monachum profitetur, nec tamen ultra proprie clericus perhibetur, qui clericali professione,  et habitu non tenetur. Si uero monachicum ordinem quem intuitu religiose humilitatis assumit, proposite abiectionis impatiens, abiicere impudenter presumit, et eum quem prius tenuerat habitum clericalem resumit; superbie, imo et intolerabilis apostasie arguitur, quia talem monacho licentiam censura ecclesiastica non largitur. De ordine quidem laicali ad clericalem conceditur quis transire, uel si forte in illum relapsus est, adhuc monetur, imo compellitur et redire, quia huius angustum propositum sanctitatis obtinere non preualet laicalis platea libertatis. uerum clericus cum se transfert ad uitam, et habitum monachorum, non condemnans sed honorans ordinem clericorum, sic studet maiori  humiliter cedere dignitati, ut maiorem proponat curam impendere sanctitati: ideoque deserit clericatum, ne in maiori culmine quasi uentis expositus euanescat; ob hoc appetit monachatum, ut in eo tanto sanctius, quanto abiectius, delitescat. Quia ergo in hac humili 482 translatione, et postposita sublimis dignitas nullum sustinet detrimentum, et humilis sanctitas maius appetit incrementum; huiusmodi proselytus post assumptum habitum monachice humilitatis, reuerti non conceditur ad prioris habitum dignitatis ne si ordo sublimior humiliter depositus facilius resumatur, iusto amplius contemptibilis uideatur. Cum enim in depositione non nisi sancta humilitas, uel humilis sanctitas pretendatur, in resumptione immutatum idem propositum  iudicatur; et ideo iniuria ei non mediocris irrogatur, si deposita humilitate reuerti ad eum monachus passim et libere concedatur. Hunc igitur recursum clericalis auctoritas non admittit, et monacho tam largam uagandi licentiam non remittit; sed uult ut apud illum inueniatur abiectionis electio consummata, si tamen legitime, id est iusto ordine fuerit inchoata. Si enim illicite clericus ad monachicum ordinem sese transtulerit, si humilitatis habitum superbie inobedientis reus assumpserit, non debet in eo pertinaci uestigio conuersari, sed uelit, nolit in statum pristinum reuocari, ne humilitas inobediens coruino uelamine simulata, inueniatur non simplicitas innocens, sed iniquitas duplicata.



CAPITULUM CXXIu.

 Denique dignitas clericalis grauari se aliquantulum arbitratur, si a quouis contumaciter deseratur, et ipsa non mediocriter humilitas monachalis sordescit, si more ancille contumacis aduersus dominam insolescit. Inde, et concors reuerentia et reuerens concordia que inter utrumque debet ordinem conseruari, ire uel inuidie toxico superfuso nonnunquam cogitur infirmari, dum et Sara contumacem Agar non iam blanditiis, sed uerberibus conatur erudire, et illa quamuis ab Angelo reuocetur, uix tandem sustinet obedire. Si uero quod cuiusque suum est pace media conseruetur, ut nec clericalis dignitas pro imperio comminetur, nec humilitas monachalis contumaciter reluctetur, fructus non modicus ex utrisque pariter colligetur, dum et altera pie  et humiliter imperabit, et altera imperantem preuenire humili obsequio festinabit. Ita quidem et ista clericos suos ad monachicum ordinem transire sustinebit, cum eos latendi et silendi, laborandi et lugendi feruens desiderium obtinebit, et exinde nonnullos ad ecclesiasticum reuocare officium non pigebit, quos tamen uita et scientia idoneos peruidebit. Hoc nimirum ab antiquis tenet Ecclesie consuetudo, ut si condigna in monachis appareat scientia, facundia, sanctitudo, de grato silentii latibulo quamuis renitentes egredi compellantur, et ad peragendum uicem uel officium clericale populis exigentibus preferantur. Quis enim familiarius, quis conuenientius locum supplere clerici preualebit, quam  monachus qui religione et scientia preeminebit; cum ille ordo tanta affinitate clericali ordini coniungatur, ut clericus quamuis dignior, humilitatis tamen gratia ad eum solum transire concedatur? Quis propior, quis paratior substitui loco clerici mereatur, quam is, cui et inesse religio competens estimatur: insuper et tam multa concedi uidemus que sunt propria clericorum, ut preter nomen, et indumen communia pene iam reliqua sint eorum? Cum igitur ad regendam plebem fidelium inter clericos persona congrua non occurrit, Ecclesie auctoritas ad monachos eleganter recurrit, et quem inter eos religione et scientia uiderit preeminere, iubet loco clerici populis presidere. Ne quis uero pro eo quod clerici locum obtinet uelit eum clericum arbitrari,  non uult ecclesiastica auctoritas monachicum illius habitum immutari, sed sic ei clericalem committit presulatum, ut tamen ille professione, et habitu retineat monachatum. Agit ergo monachus quod clerici est, nec tamen clericus est: agit curam populi ne contendat a mandato contumaciter resilire, prefert habitum monachi, ne presumat de cathedra clerici superbire. Si autem propter huiusmodi officium inuenitur aliquando clericus appellari, constat quippe illud tanquam specialiter clericis assignari, impropria debet talis locutio iudicari, de qua cum satis supra dictum sit, non est iterum, necesse replicari. Non enim tam propter ordines per quos altario presentatur, quam propter id quod de claustro nonnunquam ad regendum populum euocatur,  in plerisque patrum opusculis clericus nominatur, in qua nominatione loquendi proprietas non seruatur. Cum ergo tanta societas inter clericalem, et monachicum ordinem habeatur, ut de altero ad alterum, diuerso tamen modo, ut predictum est, transeatur; decet summopere ut inter eos pax, et concordia teneatur, sine qua nemo Deum, teste Apostolo, contemplatur. Decet inquam, ut illud ferculum Salomonis quod ex eis precipue fabricatur, uirtutibus undique congregatis, caritate media consternatur, que nimirum caritas, nec agit perperam, nec inflatur, nec est ambitiosa, nec que sua sunt aucupatur. Denique sine illa, et ligna Libani putredine corrumpuntur, et columne argentee more calami  confringuntur, reclinatorium aureum quietis munere defraudatur, ascensus purpureus in precipitium reuocatur. Huius ut uideo ingruente defectu caritatis, plerosque tam clericos quam monachos 483 diu tenuit ignorantia ueritatis, dum nec isti apprehendere contenderunt iniuncte fastigium sanctitatis, nec illi se tenere uoluerunt intra humilitatis proposite, et saluberrime terminum uilitatis. Utrique igitur caligantes dum se tamen uidere putauerunt, utriusque ordinis dignitatem diligentius attendere noluerunt; scrutantes superflua, se ipsos non satis perspicue cognouerunt, sapientes iuxta prophetam  ut facerent mala, bene autem facere nescierunt.



CAPITULUM CXXu.


uerum nostris temporibus cum se diuina miseratio largiorem solito uoluit exhibere, utrique pariter uirtutum gratia uisi sunt reflorere; et qui pene defecerant hiemali gelu, et diutinis Boree flatibus arefacti, in pristinum reuertuntur, nouo sole, et spirantibus zephyris calefacti. Grata quippe temperies hiemalem deterit asperitatem, uetustatis impatiens terso gelu uernalem reducit nouitatem; dum marcens, et effeta Dei emulatior euirescit, nouo rore superfuso claustralis religio reflorescit; in cenobiis tanquam arboribus fructus non mediocris adolescit, totius sanctitatis officina igne misso desuper flabris acta uehementibus incandescit. Hec autem, quam dicimus, commendabilis officina in qua uiuendi noua  cuditur disciplina, apud Cystertium primo gratum sortiri loculum inuenitur; in camino paupertatis primum illic religionis igniculus enutritur. Illic, inquam, monachicus ordo pridem mortuus, suscitatur; illic, pulso uetusto cinere, nouitatis gratia reformatur; illic in statum debitum lima et studio reuocatur, dum ceteris acceptam monachis delicatam teneritudinem exsecratur, et laborem, pauperiem, luctum, silentium, insatiabiliter amplexatur. Denique animum ad populares decimas non suspendit, sed manus ad laborem agilitate strenua sic extendit, ut ex eo humilem sibi uictum, et uestitum studeat adipisci, ostendens se nequaquam prime sue originis obliuisci. Quia uero pristini habitus modulum  uel colorem, quem priores assumpserant, ad demonstrandum luctum penitentie uel dolorem, moderni monachi iam uerterant in delicias et tumorem, uisum est huic assumere alterius coloris grossiorem, ut qualem simplex ouis lanam profert nulla tinctura, uel mendacio defucatam, talem uestem habeat nullo studio, uel teneritudine delicatam. Quod quidem subsannant, et detrahunt nonnulli secularium irrisorum, quamuis frequentius, et mordacius plerique etiam monachorum; qui cum manus non exerant ad bonum quod uiderint imitandum, saltem dentes exacuunt, ad illud procaciter blasphemandum. Cum enim non nisi nigri monachi primitus haberentur, stupent, ut aiunt, quod modo, uel furseros, uel grisios monachos intuentur, et arguunt quod ab illis  uiuendi pristina non tenetur consuetudo, tanquam cum pipere et palmis noua hec aduenerit sanctitudo. Sed quoniam sicut uera dilectio nescit bonis uel melioribus inuidere, sic et uera humilitas nescit procaciter remordere; uiri sancti et parati sunt linguas detrahentium equo animo sustinere, et pedem nullatenus a proposito cohibere: eligentes potius, uel angelis, uel hominibus se spectaculum exhibere, quam monachicam ueritatem, cum non tenentibus non tenere. Illius itaque Benedicti, sub qua degunt, regule sic adherent, ut in omnibus, que illa uel iubet ad litteram, uel admonet, perseuerent: extimantes quod illam ad unguem aliter non tenerent, nisi tam paruis quam maioribus summam diligentiam adhiberent.

 De hoc autem cenobio quod Cystercium nominatur, in quo nostris temporibus regula Benedicti ad ueritatem littere reuocatur, insignis illa felici partu Clarauallis procedit, que cetera eiusdem ordinis cenobia claritate fame et nominis antecedit. Que nimirum satis congrue Clara-uallis meruit nominari, in qua constat humilitatem monachicam in pristinum noua incude et malleo reformari, et ex ea eiusdem humilitatis bonum odorem longe lateque diuulgari, ut eam et uiuendi humilitas reddat uallem, et gloriosa humilitas claram uallem. Huius enim humilitas tanto lumine uel gloria declaratur, ut iam usque ad extremas mundi partes eius opinio diffundatur, et largiente Spiritu, qui ubi, et quantum uult operatur, multus huic ordini de die in diem numerus  adiungatur.



CAPITULUM CXXuI.

Postquam uero, ut predictum est, Christus monachos bonitate gratuita uisitauit, ad clericos quoque fontem eiusdem sue gratie deriuauit: et in loco cui Premonstrato uocabulum est, quosdam feruentes spiritu congregauit, per quod ad religionem debitam longe lateque ceteros excitauit. Illic quippe tanta clericorum efferbuit sanctitudo, tanta aduersus temporales illecebras fortitudo, ut uere in eis uita reformari apostolica uideatur, que usque ad defectum diutini languoris molestia premebatur. Illic inquam abiecto sacculo pecuniarie facultatis, exsecrantes mortifera lenocinia proprie uoluntatis, relinquentes eas quas uel habebant uel ambiebant Ecclesie prefecturas,  ducentes pro nichilo dignitates uelocius transituras, tantum studium labori, silentio, paupertati 484 tantam denique impenderunt diligentiam sanctitati, ut apud eos inueniri posset et laboriosa afflictio monachorum, et sancta et deuota religio clericorum. Quod profecto signanter Deus in ualle uoluit actitari, ut ipsa loci forma concors esset negotio salutari: et patenter ostenderet quia clericis, quibus ruine occasio erat excelsa dignitas et libertas presidendi, opportuna erat uoluntaria depressio et humilitas penitendi. Ipsa etiam uallis nominatur non incongrue Premonstrata, dans intelligi quia hoc humilitas clericorum non temere, non fortuitis est adinuentionibus inchoata, sed eam diuina misericordia  in exemplum ceteris premonstrauit, quibus per hanc reuertendi ad se aditum demonstrauit. Nec uacat quod hanc uallem diuina prouidentia sic formauit, sic eam presenti negotio uel ei presens negotium conformauit, ut ipsa loci facies uideatur quiddam graue et asperum premonere, eique premonenti humilis clericorum obedientia respondere. Ad modum enim crucis eadem uallis in quatuor cornua dilatatur, eiusque planities in quatuor angulis terminatur, a quorum Orientali in Occidentalem tenditur longitudo, ab Aquilonari uero in Australem eiusdem latitudo. Que loci facies cui tanta crucis similitudo est infixa, que uallis non humano molimine, sed naturali opere quodammodo crucifixa, quid monet uel premonet nisi ut ad eam confluentes  mundo uiuere iam non curent, sed se illi, imo Christo crucifixione congrua configurent? Preterea in eam uallem per quatuor illa cornua deuenitur, et in eis medium quodam quadruuio, id est uia quadrupla conuenitur, ut ei scilicet a quatuor mundi partibus conuenarum grata multiplicitas infundatur, et inde in quatuor mundi partes religionis opinio diffundatur. Hoc est illud predium Gethsemani in quod cum discipulis suis ueniens Christus orat, in quo tristitia et sudore, articulo passionis imminente laborat, in quo discipulos suos, qui timoris et incredulitatis graui somno premebantur excitat ad orandum, ne in tentationis irreuocabile precipitium inducantur. Et ueniunt, inquit, in predium, cui nomen Gethsemani, uallis pinguedinis interpretatur. Et pulchre  uallis pinguedinis appellatur, que a Monte Oliueti desuper obumbratur, quia Christus, qui ueraciter mons dicitur oliuarum, obumbrat et protegit conuallem lacrymarum, et impinguat eam, non tamen oleo peccatoris, sed amore deuotissimo Creatoris. In hac ualle clericorum somnolentia et torpor noxius increpatur, in hac eorum sollicitudo ad uigilandum, et orandum instantius excitatur; in hac Christus cum eis et pro eis sustinet tedere et pauere, ut et ipsi non renuant penitentie molestias pro eo sustinere. Huic ualli Christus benedictionis sue munera superfundit, per hanc largo impetu oleum sue caritatis diffundit; hanc implet salubriter, sicut certo Ioannis instruimur documento, unde autem impleat, Dauid determinans: »ualles, inquit, abundabunt  frumento .« Hoc autem frumentum forte idem ipse Christus est, qui cadens in terram feracius pullulauit, qui passionis mola tritus pane uite humiles suos pauit, qui clericis humilibus largitur refectionis salutaris nutrimentum; et eisdem iam adultis confert gloriosi decoris ornamentum. Propter quod in Canticis, lilium se conuallium uoluit nominare, ostendens quia eos qui propter ipsum non grauantur abiectionis molestias tolerare, ipse honore et gloria festinat coronare, eos qui non recusant, sicut monet Apostolus , ad penitentiam contristari, luctu uerso in gaudium facit sine termino gratulari. Candor quippe lilii signat solemnitatem gaudii, quo humilem clericorum tristitiam munerabit,  cum se illis facie ad faciem demonstrabit.



CAPITULUM CXXuII.

In cuius typo gaudii, iidem clerici qui in ualle Premonstrata humilitatis gratia sunt collecti, qui postpositis dignitatibus ecclesiasticis, contemptum temporalium sunt adepti; abiectis mollibus et lineis indumentis, laneis et candidis induuntur, ut in lana candida remissionis accepte gratiam predicarent, et celestis gaudii speratam gloriam premonstrarent. Quod enim in lana candida peccatorum remissio figuretur, Dominus manifestat qui per Isaiam misericorditer pollicetur: »Si fuerint, inquit, peccata uestra rubra quasi uermiculus, sicut lana alba erunt .« Quia enim uermiculus sanguinei est coloris, per eum sicut et per sanguinem grauis accipitur  iniquitas peccatoris, que non solum carnalis et sanguinea, sed caro et sanguis aliquoties nominatur, que duo non possident regnum Dei, sicut Apostolus protestatur . Si ergo fuerint, inquit, peccata uestra sanguinea, si immunda, ego tamen lauabo, ego innocentiam superfundens sicut lanam misericorditer dealbabo, ut amplior iniquitas amplius lauacrum assequatur, et nisi illa abundabit, istud superfluere uideatur. Denique in candore habitus celestis gaudii futuram gloriam Dominus premonstrauit, cum se transfiguratum in monte Thabor discipulis demonstrauit: »Et transfiguratus est, inquit, ante eos, et resplenduit facies eius sicut sol: uestimenta autem eius facta sunt alba sicut nix .« Unde Petrus extimans transitoriam non esse  uisionem, 485 sed eam quam desiderabat celestis gaudii stabilem mansionem, ardenti quidem desiderio, sed non satis erudito, cum eo illic uoluit permanere, cuius faciem splendore solari, uestimenta uero, candore niuali uidebat refulgere: »Domine, inquit, bonum est nos hic esse; si uis, faciamus hic tria tabernacula, tibi unum, et Moysi unum, et Elie unum .« Ille quoque angelus, uel angeli qui nuntiarunt Christi gloriam resurgentis, qui presentis uite pulsa tristitia, iam adepti fuerant statum gaudii permanentis, mulieribus apparentes elegerunt uestitu candido coruscare, ut conformes haberentur celestis uite gaudio, quod uenerant nuntiare. Marcus euangelista: »uiderunt, inquit,  iuuenem sedentem in dextris coopertum stola candida: et obstupuerunt .« Ioannes uero: »Maria, inquit, uidit duos angelos in albis sedentes, unum ad caput, et unum ad pedes, ubi positum fuerat corpus Iesu .« Hoc igitur solemne gaudium predicti clerici prefigurant, cum se Christo  uel angelis candore habitus configurant, ut per lanam qua pulsis lineis induuntur, innocentie gratiam manifestent per quam a peccatis pristinis abluuntur; per candorem uero insinuent se celeste gaudium adepturos, et in eo cum Christo et angelis sine termino permansuros. Felix plane est hec uita clericorum, a quibus adhuc in terra positis more tamen uiuitur angelorum, dum non solum exterioris habitus, sed candore potius animorum, conformantur non solum angelis sed regi potius angelorum. De quo Salomon ait: »Dilectus meus candidus .« Et alius Sapiens: »Candor est, inquit, lucis eterne .« Ad hanc igitur uitam in qua clerici tam interius quam exterius candidantur, quo candore, ut dictum est: Christo candido conformantur: si  confugerint qui eatenus confugere distulerunt, si perfecte eam tenuerint, qui iam forsitan assumpserunt, non timebunt siue a laico siue et a monacho subsannari, cum a neutro possit eorum meritum accusari. Habet enim hec uita et primitus perfectionem centenam, et postmodum retributionem millenam, quia et ei conceditur in presenti perfectio meritorum, et in futuro consummatio premiorum. Huic autem uite uel ordini quanta reuerentia debeatur, in quibus et dignitas adornat sanctitatem, et dignitati sanctitas suffragatur, superfluum extimo uobis iterum commendari, presertim cum hec responsio postulet terminari. Ostenso enim, ut potui, quid clericis, quid monachis uel commune, uel proprium  ascribatur, quid aliis ab aliis uel iure dignitatis, uel sanctitatis merito deferatur, congruum est ut tandem huic responsioni terminus imponatur, ne uel eius prolixitas, uel forte inutilitas onerosa diutius habeatur.



u. DE OBEDIENTIA CLERICORUM.



PROLOGUS.


Finita responsione tertia, ad quartum itineris propositi gradum deueniens et ascensum eius obscurum pariter et preruptum nimis inueniens, aliquanto fateor tempore silui, et impar uiribus in silentio et in spe sustinui qui animam meam nouo gratie leuaret adiumento, que infirmitatis sue pondere adhesit pauimento. Pulsant me hinc inde diuersa consilia diuersorum, et utinam non sibi inuicem aduersorum, ut cum uni cedo, alterum non offendam et pace alterius alteri satisfacere me ostendam. Timor et spes mihi quasi medio a lateribus coniungitur, qui diuersa satis ad inuicem obloquuntur, dum ille ingerit, ne quod ferre non ualeo non assumam, et ista suggerit,  ut confisus in Domino, humiliter hoc presumam. Ille: »Fortiora te, inquit, ne scrutatus fueris ;« ista: »Beati, ait, qui scrutantur testimonia  eius .« Ille: »Antequam loquaris, disce ;« ista: »Aperi os tuum et implebo illud ;« ille: »Tempus, ait, tacendi ;« ista: »Tempus loquendi .« Sic plerumque agilitate sua timoris molestias spes euadit, plerumque autem magno uicta timore cadit. Sed quoniam spes, ut dictum est, non confundit cum in nostris cordibus caritas se diffundit, tandem aggrediar non terrene cuiusquam utilitatis, sed intuitu fraterne caritatis, aggrediar inquam precedente gratia sic timere, ut ad inquisita ultra non differam respondere. Per angustum et lubricum iter pede gemino sic incedam, ut altero innixus spei, altero a timoris modestia non recedam,  ut si forte spes tentauerit ulterius debito prosilire, timor eam compellat paulo citius resilire, et si timor mergi ceperit in abyssum et foueam desperandi,  spes reuocans et confortans infundat ei fiduciam transfretandi. Et hoc mihi sua Deus gratia dignabitur impertire, cum in hoc opusculo tam sue, quam suorum uoluntati desiderem obedire.



486 CAPITULUM PRIMUM.

Queritur, fratres, obedientia que uirtus debeat estimari, et si ei uel in omnibus obsequi debeamus, uel forte in aliquo liceat refragari. Obedientia quidem uirtus est consummata, et in Scripturis a principio tam multipliciter commendata, ut nulla uirtus alia perfecti esse meriti uideatur, si non huius presidio muniatur. Ipsa etiam caritas que maior esse ceteris affirmatur, si contra hanc quidquam diligere moliatur, non solum prudenti iudicio reprobatur, sed nec uera esse caritas iudicatur, quia Deo aduersari  ueraciter inuenitur, si uel eum diligit aliter quam per obedientiam definitur. Omnis igitur rationalis creatura obedientie uinculis alligatur, et a Creatore omnium, creaturis omnibus imperatur, nec est ulla tam precelse tam precellentis dignitatis, que non suscipiat maioris obedientiam potestatis, quamuis nonnunquam peruersitate proprie uoluntatis declinet in planitiem peruerse et mortifere libertatis. Sed tamen hoc nec sic ab obedientie uinculis relaxatur, imo eis mirabiliter uel potius miserabiliter obligatur, dum que sequens et obsequens posset illius merito, gloria et honore perenniter coronari, quia fugat et aufugit, meretur penis consequentibus cruciari. uult ergo Deus omnes sibi creaturas obedienter deseruire, et earum alteri alteram inuicem  obedire, ut nullus uel ordo uel professio, uel ciuitas, uel natio abutatur propria uoluntate, sed omnes redigantur sub alterius potestate. Reges quidem etsi non aliis compelluntur regibus subiacere, Deo tamen debent obedientiam exhibere, et uice Dei aurem debent Ecclesie pontificibus inclinare et eorum monitis mores proprios ordinare, matrem Ecclesiam ab incursantibus defensare, hostes fidei armis obedientibus expugnare. Ipsis autem regibus consules, centuriones, tribuni, quinquagenarii subiugantur, et eorum aliis alii iure ordinatissimo dominantur, ita ut qui ceruice tumida dominantem sibi contempserit principatum, non solum apud homines, sed apud Deum etiam, inobedientie corruat in reatum. Debent itaque milites principibus, principes regibus obsequium  militandi, ut cum pro pace, pro patria, pro Ecclesia necessitas ingruerit preliandi, ad nutum maiorum minores non differant preparari, scientes se Dei prelia magis quam hominum preliari. Si uero contra pacem, patriam, Ecclesiam, maiorum rabies tentauerit deseuire, minores ceteros ad adiuuandum promptos non debet inuenire, qui si commoniti fuerint, memoriter debent scire quia »Deo magis quam hominibus oportet obedire .« Quod si peruerso uel timore uel amore maiorum cesserint uoluntati, licet excusabiles uideantur, non erunt excusati, quin Deo inueniantur ueraciter repugnare, si consenserint pacem ecclesiasticam impugnare. Precipitur etiam populis ad iure uiuendum  congregatis, ut reuerenter obediant iustis legibus ciuitatis, ut nullus inter ceteros contendat obtinere priuilegium proprie libertatis, ne suo male uiuens arbitrio pacem collecte confundat unitatis. Non enim intra pacis gremium posset popularis quiescere multitudo, nisi eam communiret obedientie fortitudo, quia diuersitas naturalis et propria tam multorum, et uitiosa mutabilitas animorum, turbam frequentius faceret perturbari, et turbatam ad lites et odia concitari. Non itaque ciuitas, non uiculus, non quelibet congregatio popularis conceditur uiuere, tanquam uel solitarius onager, uel passer in edificio singularis, sed licet licenter maneat habitus et uite que dicitur secularis, imponitur tamen ei obedientie nectura salutaris. Sed hec obedientia proficit quidem  saluti terrene ciuitatis, non tamen sufficit uirtuti perfecte sanctitatis: prodest lucris foralibus et paci temporali, non tamen satis mores excolit profectu spiritali. Linguam premit ne ad conuiciandum proximum effrenetur, manum tenet ne feriat, ne uiolenter rapinam operetur; necessarias timoris angustias superfundit, caritatem uoluntariam in cordibus non diffundit: malum exterioris operis interdicit, bonum tamen religionis intime non indicit.



CAPITULUM II.

Hoc propter illam debemus obedientiam subtilius intueri, per quam datum est salutem anime promereri, per quam constat non tam mala seruiliter opera cohiberi, quam bona diligentius adimpleri.  Ipsa nimirum illa est, qua Deo uero Creatori omnium obedimus, qua mandata eius legendo uel audiendo cognita custodimus, ab his scilicet que precipit ne fiant abstinendo, et ea que iubet fieri, faciendo. Hanc profecto in Scripturis uiam obedientie duplicem inuenimus, hoc tanquam biuio ad eius fastigium sine erroris deuio peruenimus, cum et ea que mandat non fieri horrore libero fastidimus, et faciendis amore gratuito sollicitudinem impertimus. Hec autem uia duplex, omni rationali proponitur creature, habens promissionem 487 uite que nunc est et future, quia et in presenti reddit uiatorem uirtutibus consummatum, et in futuro, cum ad calcem peruenerit, tam  honore quam gloria coronatum. In hac uia duplici, omnes ab initio profecerunt, si tamen uiuendi et proficiendi spatium habuerunt, quicunque Deo, eius dante gratia, suis meritis placuerunt, et ad eius consortium peruenire feliciter meruerunt. uerum cum hanc utramque uiam omnes iustos perspicuum sit tenere, alioquin Deo sufficienter non possent complacere, nonnulli tamen inueniuntur alterius earum laudibus amplius enitere, et pro una quasi sola uirtutis apud Deum meritum obtinere. Quidam enim inueniuntur ob hoc non mediocriter commendari, quia que fieri iussa sunt, student diligentius operari; alii uero dignas laudes nichilominus promerentur, quia nolunt facere que fieri diuinitus prohibentur. Facientibus que facienda sunt Dominus in  Euangelio pollicetur, quod eis regnum uite preparatum ab initio largietur: »uenite, inquit, benedicti Patris mei, percipite regnum quod uobis paratum est ab origine mundi .« Et hoc quare? »Esuriui enim, inquit, et dedistis mihi manducare,« et cetera que ibidem opera misericordie consequuntur que, quia facere studuerunt, et regnum indeficiens assequuntur. Eum uero qui prohibita fortiter aspernatur, alibi Scriptura et beatum predicat et laudabilem admiratur. »Beatus, ait, qui post aurum non abiit, nec sperauit in thesauris pecunie. Quis est hic? et laudabimus eum .« Sicut illi beati sunt faciendo quod fidelibus est indictum, sic iste nichilominus, quia respuit interdictum, quia et illi ad illa facienda maiorem  studuerunt diligentiam adhibere; et iste ad respuendum uetita, inuentus est et eniti fortius, et laudabilius enitere. Unde Isaias: »Beatus, ait, uir custodiens manus suas ne faciat omne malum .« Quod nimirum poterit certius peruidere, qui Scripturas uoluerit seriatim a principio recensere. Sed quoniam easdem Scripturas nec acquisiui scientia, nec clausi memoria, non possum multa in presenti exempli gratia compilare, et ideo duos saltem uiros, Adam et Abraham uolo ad medium reuocare, in quibus obedientia uidetur non mediocriter coruscare. Abraham Deo precipienti grauia, satisfecit ; dum quod iussus est facere, libens fecit; et ideo in exemplum obedientie cunctis proponitur post futuris ad eamdem gloriam per eamdem obedientiam  peruenturis. Adam uero que iussus est uitare leuia, non uitauit , sed ad faciendum prohibita declinauit; et in eo quoque cunctis liquido posteris demonstratur, quid contemptum obedientie prosequatur. Sicut autem in illo obedientia commendabiliter predicatur, sic in isto per oppositum nichilominus commendatur, dum ille precepta faciendo quia tenuit obedientiam, tanta gloria decoratur; iste uetita non uitando, quia respuit obedientiam, tanta ignominia deturpatur. Et hic attendendum est quoniam Adam prohibitus est tangere, Abraham uero iussus occidere. Huic primo homini leuia interdicuntur, illi uero patriarche grauia proponuntur; iste qui nondum peccauerat et fortior esse debuerat,  leuem non uoluit obedientiam sustinere, ille qui peccatis iam erat irretitus et ad benefaciendum eisdem retibus prepeditus, grauem potuit obedientiam adimplere. Ille proposita sibi obedientie leuiori semita, sic defecit, iste arctiori sibi proposita, sic profecit, quia facilius uidetur a leuibus abstinere, quam ad fortiora preualere. Iste prohibitus pomum effectu noxio manducauit, ille iussus affectu beneuolo filium immolauit. Fateor: huius rei absconditum intellectu meo non potest penetrari, tantis mihi uidetur perplexitatibus obscurari.



CAPITULUM III.

Ad tam profundum mysterium plus quam dici ualeat, animus obstupescit, quia mihi indigno nondum illa dies desiderabilis illucescit, in qua habitantibus  Hierusalem domus Dauidice fons patescit, cuius irriguo cum locus fuerit peccator penitens, hilarescit, quia pulsis maculis peccatorum, spiritalis eo scientia largius adincrescit. Istum fontem per prophetam Zacariam habitantibus Hierusalem Dominus pollicetur, quo eorum conscientia efficacius abluetur, et ablutorum ignorantia detergetur, si tamen dies illuxerit qua hoc dignum fieri iudicetur. »In die, inquit, illa, erit fons patiens domus Dauid et habitantibus Hierusalem, in ablutione peccatoris et menstruate .« Per Dauid, Christus procul dubio figuratur; per domum Dauid, Christi Ecclesia figuraliter designatur. Fons uero domus Dauid, Scripturarum est spiritalis scientia, que apud eos manet quos perfectiores habet Ecclesia, quia  non nisi in perfectis scientia perfectior inuenitur, et eisdem magis ac magis ad augendum meritum aperitur. »Erit, ergo, patens fons domus Dauid;« patens quidem ipsi domui Dauid, quia qui fuerint Christi quasi domus et mansio specialis, eis abundantius infundetur Scripturarum intelligentia spiritalis. Sed quando hoc erit? »In die, inquit, illa.« In qua die? In illa scilicet quam uobis tantum et toties commendaui, quam uenturam uobis toties prophetaui, quam uenire tanto desiderio preoptaui, quando scilicet Christus meus, qui lux uera est, in uestris cordibus 488 orietur, quando eius cognitio, eius dilectio uobis largius infundetur, quando non iam in uobis ullo urgente periculo morietur, quando uiuens cum mortuis non queretur, sed resurgens et  ascendens et sedens ad Patris dexteram ueraciter cognoscetur. »In die, ergo, illa erit patens fons domus Dauid;« patens, ut dictum est, ipsi domui Dauid, quia quibus erit perfecte Christus in conscientia, in eis erit Scripturarum perfecta scientia, et hec utique non celata, non signata timoris operculo uel negligentie deprimentis, sed abundans et redundans fons aque salientis. Sed in hoc, quid nobis gratie conferetur, si perfectus spiritalis scientie gratia muneretur, cum a perfectionis gradu adeo longe simus, ut ad eum aspirare, nedum attingere non possimus? Quod ergo: »In die illa erit fons patens domus Dauid;« quid ad nos? Imo multum ad nos, cum in illis perfecta Scripturarum scientia sic abundet,  ut in eis non claudatur uel ex inopia uel ex inuidia, sed redundet; et eam oculis circumstantium tanquam signatus puteus non furetur, sed ad nos foris positos quodam quasi riuulo deriuetur. Doctores enim sancti, sic de sua gaudent uel scientia, uel abundantia meritorum, ut etiam de salute sint solliciti proximorum, et ob hoc nostris erratibus condolentes, doctrina sua multiplici nos informant, et nostrorum tersa fuligine peccatorum, ad eam qua facti sumus, imaginem nos reformant. Unde posteaquam dictum est: »In die illa erit fons patens domus Dauid« adiungitur: »Et habitantibus Hierusalem, in ablutionem peccatoris et menstruate.« Non solum illis qui sunt Christi quasi familiaris mansio, fons patebit; non solum Christi cubiculariis Scripturarum  interna subtilitas apparebit, sed foras etiam ad eos qui sunt ciues Hierusalem effundetur, et ad minores tanquam ad decliuia, per maiores, tanquam per carnalia diffundetur. Per doctrinam enim maiorum, imperfectio minorum eruditur, per illorum diuitias spiritales istorum inopie subuenitur, ut sciant et ualeant sordes peccatorum presentes abolere et a superuenientibus precauere. Hoc est quod dicitur: »In ablutionem peccatoris et menstruate.« Peccator et menstruata propter leuia et grauia sunt peccata, quia peccator est qui leuium aspergitur maculis delictorum; menstruata uero, que grauium polluitur immunditiis peccatorum. Menstruata quidem ex decreto legis immunda iudicatur, et quidquid tetigerit, pollutum reputatur, et per eam non  incongrue illa expressius anima figuratur, que carnalium uoluptatum fluxu incomposito deturpatur. Sed tamen hec abluitur, si intra muros Hierusalem uult manere, si super huius fontis riuulum uult dedere, si a forensibus peccatorum tumultibus uult silere, si sanis maiorum monitis aurem beneuolam uult prebere. Denique illa agricultura non immerito exsecrabilis reprobatur, in qua Esau laborare sensu perdito letabatur, perplexa etiam siluarum opacitas non laudatur, in qua idem uoluptate misera uenabatur. Hoc propter, quisque sapiens uel domi habitet cum Rebecca retente gratia puritatis, uel saltem post auditum Salomonis edictum, assiduus intra muros maneat ciuitatis, de qua idem Solomon iubet Semei ulterius non exire , et quia forte  exiit, sine remedio meruit interire. Sic nimirum fons patens domus Dauid fit habitantibus in ablutionem peccatoris et menstruate, quando a peccatis tam leuioribus quam grauioribus emundantur, qui intra hos muros Hierusalem, non tam pede quam spiritu conuersantur, uidelicet qui amant sub pace et otio, quiete et silentio demorari, et diuinarum fluentis Scripturarum salubriter irrigari. Hierusalem, ut nostis, uisio pacis dicitur: in Hierusalem ergo habitare non incongrue perhibentur qui a strepitu seculari longiuscule remouentur, et intra septa silentii, pacis intuitu continentur, ut ibidem spiritualibus officiis occupentur, ament diuinas Scripturas assiduitate congrua lectitare, lectas et non neglectas  grata memoria rummare, occasionum obstacula manu obuia repulsare, otiosa colloquia maturo consilio relegare, necessaria uero, locis et temporibus prudenter ordinare. Isti sunt habitatores sancte illius ciuitatis, qui obliti que foris sunt, intus degunt sub regula sanctitatis, qui abhorrentes non solum actus, sed et uerba superflue uanitatis, apponunt diligentiam, ut tandem perueniant ad scientiam ueritatis. Ad istos fons ille patens domus Dauidice deriuatur, istis irriguum salutare fecundo calice propinatur, quo et eorum conscientia defecatur, et Scripturarum intelligentia declaratur. »In die, inquit, illa, erit fons patens domus Dauid et habitantibus Hierusalem, in ablutionem peccatoris et menstruate.« Utinam mihi dies illa uel tenuiter, oriretur,  et illius diluculo tenebrarum mearum profunditas solueretur. Utinam ad me fontis illius stilla uel modica, guttatim laberetur, et eius stillicido, ignorantie mee et morum ariditas aliquantulum pelleretur, et eisdem moribus arctiori iudicio castigatis, in Scripturarum inuolucro subluceret mihi intelligentia ueritatis.



CAPITULUM Iu.

uerum etsi predictam Hierusalem uideor habitare, quia cum sanctis fratribus claustrum me continet regulare, tamen 489 spiritus meus quem corporale repagulum non potest retentare, mihi frequentius tanquam auicula uidetur auolare. Cui cum multo esset melius si intra fines debitos teneretur, si quietis patiens, indicto silentio letaretur; si appositis  Scripturarum epulis salubri edulio pasceretur; tamen leuitate pridem inolita libentius recurrit ad solita: et quasi per siluarum aspera querit uoluntatis misere blandimentum, ut ubi grauius, sed tamen gratius sustineat detrimentum. Cuiusmodi auicule natiuam leuitatem uidetur bene quidam ethnicus ostendisse, sicut recolo in scholis puerum me legisse:

Cum bene sint, inquit, clause cauea Pandione nate:
Tamen nititur in siluas queque redire suas OuID.
Natas a Pandione quasdam esse auiculas, ethnici fabulantur, que cum capte quouis aucupio domi teneris uirginibus presentantur, ille clausas cauea seruare studiosius gratulantur, exquisitas epulas et potum gratuitum apponere delectantur: forte monent  et premonent etiam ut loquantur, ut oblite garrulitatis nemorose, nostris uerbis laudabiliter abutantur. Que cum sibi uideantur cuncta necessaria presto esse, estus uel pluuias, uel frigoris molestias non adesse, maiorum auium uiolentos impetus non obesse, tamen si forte ostiolum cauee semiclausum relinqui deprehendunt, uolant et euolant, et auide siluas pristinas apprehendunt: ibique laborantes inedia, estu, gelu, pluuia, uolatu perdito se suspendunt, et quia uoluntariam hanc esse miseriam non attendunt etiam auiculariam leuitatem, ut ad nostras redeamus litteras, propheta Osee uidetur expressus designasse, cum dicit quasi auem, Ephraim auolasse: Ephraim, inquit, quasi auis auolauit .  Ephraim interpretatur fructificatio uel ubertas. Noster itaque spiritus qui fructus uberes posset dare si uellet assiduus intra muros Hierusalem habitare, recte quasi auis dicitur uolare, cum quietis impatiens inuenitur ad amanda que foris sunt, recursare, ubi quamuis laboriosius operetur, eius operatio gloriam non meretur, quia postquam loco debito non tenetur, ei operanti merces glorie non debetur. Unde et Osee subiungit: »Gloria eorum a partu, et ab utero et a conceptu .« Per conceptum recens cogitatio, per uterum deliberatio, per partum operatio uidetur designari; quibus tribus modis uidemur in secularibus conuersari, quia quasi in conceptu nobis est quod recens agitamus: in utero autem quod deliberando gestamus: in partu uero  quod iam opere consummamus. Gloria igitur eorum a partu, et ab utero et a conceptu recedit, quia siue excogitent, siue cogitata deliberent, siue deliberata perficiant, apud Deum gloriam non habebunt, qui se intra fines positos pacis Hierusalem non tenebunt, qui a spiritalibus etsi non pedem, tamen spiritum pertinaciter remouebunt, qui corde et animo secularibus adherebunt. Quod si uoluerint quasi rationabiliter excusare et post magna, ut putant, opera cum Deo disputare: franguntur iudicio, quoniam post sordes abierunt, dum secularia magis quam spiritualia dilexerunt, unde alibi idem Osee dicit: »Ephraim fractus iudicio, quoniam cepit abire post sordem .« Quia igitur animus uel spiritus meus intra regularem caueam non moratur, sed  quasi auis auolans per inania, inconstans euagatur, profecto Christus ei spiritales Scripturarum epulas non propinat: eumque ut refugam, illarum intelligentia non saginat. De quo pulchre Salomon in Prouerbiis dicit: »Sicut auis transuolans de nido suo, sic uir qui relinquit locum suum .« Quem si forte idem Christus aliquando dignatur reuocare, ut sedeat, sileat, legat uel audiat aliquid salutare: ille pennas habens illitas collecto puluere seculari, reuersus inuenitur non tam cellam uinariam, quam nidum luteum fabricari. Sicut enim hirundo foris uolitans pennas aquis refertur immergere, eisque madefactis, puluerem tactum colligere, et reuersa luteum sibi ex eo nidum construere; sic leuis ille  spiritus cum amore noxio per deuia queque currit, aggrauat quidem pennas, nunc cogitationum aquis uehementibus quas incurrit, nunc actionum immundo puluere qui occurrit, et si forte ut melius sibi consulat, introcurrit: se tamen ab his que foris collegerat, non absoluit, sed eis coherentibus tanquam nido luteo se inuoluit. Cum ergo uideam quia cor meum dereliquit me: quid dicam, nisi: »Complaceat tibi, Domine, ut eruas me?« Non enim possum nisi eius placito ab his luteis nexibus expediri, quibus mihi uideor inextricabiliter impediri: non possum diuinis litteris erudiri, nisi utrinque expeditus a sua gratia merear exaudiri. Quod si non merui, imo quia non merui perfectam scientiam obtinere: mihi saltem insinuet quid uideatur mysterii  continere, quod primus homo inuentus est mandatum leuissimum non tenere, Abraham uero grauissimum uiriliter adimplere.



CAPITULUM u.

Forte in his duobus uiris diuersorum sub manu iubentis meritorum figuraliter designantur duo genera subditorum, quorum primum uile et imbecillum nec leui resistere potest uento, quia ut plantatio nouella, nondum fortiter innititur fundamento, et ad resistendum usus uel exercitii non gaudet adiumento. Alterum uero, quia 490 iam exemplo precedentium terretur infirmorum et animatur laude uel premio robustorum, cum usu et exercitio fuerit confirmatum, mandatorum grauedine nescit flecti sed habet ad omnia cor paratum. Cum enim quis infirmus  obedientie tyro nouus efficitur, et ne illud uel illud faciat, interdicto maioris constringitur: plerumque ad id quod non licet acrius instigatur, nititurque in uetitum et cupit quod negatur. Aliquando uero quia id quod interdictum est, uile quid estimatur, si factum fuerit nocere magnopere non putatur: et faciens non estimat reatu grauissimo se teneri, sed putat illud posse facilius aboleri. Denique nescit rudis infantia prudenti sibi consilio prouidere, nescit spe futuri presentes molestias sustinere: siquid ei libuerit, non putat non licere, et si forte nouit illicitum, mauult tamen dulcedini presentium inherere. Quod in illo primo homine figuraliter demonstratur, cum tanquam nouitius in claustro obedientie collocatur, qui postquam ne pomum  comederet iuberi se audiuit, consilio serpentis et uxoris illud auidius appetiuit, uel forte quia pomum interdictum, utpote nullius aut parui pretii uilipendit, digne satis interdicentem obedientiam non appendit: et quamuis suadentem diabolum mentiri ueraci scientia deprehendit, Deum tamen irasci tam grauiter non perpendit. uel potius Adam uelut infans in uestibulo etatis ineuntis, nondum sibi precauere consueuerat ab incursu molestie postmodum subeuntis, parumque de futuro, plurimum sollicitus de presenti, postuentura despiciens cessit presentia suggerenti. In illo quippe sui exordio quo non paruulus infantili corpore, sed grandior est repertus; et si a Deo creatore non parua scientia est refertus:  tamen quia non satis timuit, utpote mali quidpiam non expertus, comedit prohibitum, et a prima gratia comedens est desertus. Cum enim in exordio mundi et ipse exordium accepisset, et, ut dixi, a Deo non mediocrem scientiam percepisset, bonum quidem et malum pariter credendus est sciuisse, sed bonum per experientiam, malum uero solummodo per scientiam cognouisse. Et quoniam uidetur illud perfectius sciri, quod quis habens uel patiens dicitur experiri: malum quod expertus non fuerat, minus sciuit, et ob hoc, illud incautius appetiuit. Et cum in illud inexpertum lapsu misero se demisit, bonum quod perfectius tenere uidebatur amisit: et ad illud perditum, manum cum uoluit non remisit, quia mox interpositus et custos angelus, et ignitus gladius non  permisit. Quod quid sibi uelit, quia in responsione de salute primi hominis expositum continetur, hic iterum dici necessarium non uidetur ne, dum quod ibi dictum est, hic superfluo replicatur, sermo tardius ad propositum reuertatur. Ille itaque primus homo cum se ad bonum quod per experientiam nouerat, non solum gressu stabili non erexit, sed etiam ad malum inexpertum curiositate labili se deflexit; satis innuit quod prima etas sub manu obedientie similiter operetur: si remota gratia, suo arbitrio relaxetur. Denique tunc temporis, et prima etas mundi, et prima etas hominis agebatur, unde ille et iste quodammodo infirmus habebatur, quia, etsi Adam, ut predixi, corpore non erat infantilis, tamen non erat maturus tempore, uel senilis, que temporis  maturitas, etsi non semper omnibus sanctitatis confert sufficiens incrementum, plerisque tamen cooperante gratia dat necessarium adiumentum. Per sex quippe etates ab initio ad finem decurrit iste mundus, per totidem et homo qui dicitur minor mundus: et sicut ille per etatum incrementa inuenitur uiros habere sanctiores; sic et iste processu temporis debet sanctius excolere suos mores, ut iuxta gradus etatum, ascendat et gradus obedientie celsiores, et processus, dierum inuitet eum ad profectus animi digniores. Prima mundi etas ab Adam sumpsit exordium. Secunda uero a Ne, cuius tempore fuit diluuium. Tertia ab Abraham qui iussus est filium immolare. Quarta a Dauid qui iuxta nomen suum hostes suos inuenitur fortiter debellare. Quinta a  Iechonia cum in Babylonia populus Isrel exsulauit. Sexta a Iesu Christo, qui pro nobis moriens et resurgens, nos etiam sibi commortuos suscitauit. Prima hominis etas, infantia est, secunda, pueritia; tertia, adolescentia; quarta, iuuentus; quinta, uirilis etas; sexta, senectus. Sic etiam sexto gradu ad summam obedientie peruenitur, qua peruentione nichil in hac uita perfectius inuenitur, ut in illis uel mundi uel hominis sex etatibus sit figura, in his autem ueritas, non cum illis senio desitura, sed consummatum obedientem cum Christo ad Patris dexteram perductura. Possent autem ille uel mundi uel hominis sex etates, sex istis gradibus coaptari, et que cui conueniat, per ordinem demonstrari, nisi hec demonstratio diuturni operam exigere uideretur,  et nunc in manibus Ade et Abrahe obedientia teneretur. Sed quoniam et uterque istorum in illis etatibus continetur, et cum de illis sermo erit, non etiam ab istis recedetur: non est incongruum si hoc loco tentauero demonstrare quomodo uideantur horum singula singulis concordare; si tamen mihi tentanti suppetat et facultas, quia, ut uidere uideor, imminet et huic operi non parua difficultas.



491 CAPITULUM uI.

In prima mundi etate Deus hominem de limo terre finxit, et ei facto magnum uel graue aliquid non indixit, sed fructum scientie boni et mali ne comederet interdixit, comedentem uero ipsa die moriturum esse predixit. Et pulchre primo homini  primum Deus gradum obedientie demonstrauit, cum ei recenter facto non quidquam arduum imperauit, sed mandatum obedientie possibilitate facili temperauit, utpote qui eum quem fecerat, perire non optauit. Primus enim est obedientie gradus nouellum quempiam uelut infantem a non necessariis cohibere, et in planitie leuium mandatorum athletam paruulum exercere, ut cum didicerit prohibitis leuioribus non herere, possit pedem ad obedientie gradum alterum promouere. Quocirca et a fructu »qui erat, ut legitur, pulcher ad uidendum, suauis ad edendum ,« idem non incongrue nouitius prohibetur, cui tamen ad esum aliorum copia fructuum indulgetur, quia solent infantes omnibus, que pulchra uiderint, curiosius inhiare,  et extensa manu nisi forte prohibeantur ad os tenerum applicare. Unde ille, etsi infantili ignorantia non seductus, consilio tamen uxoris inductus, prohibitum incontinenter apprehendit et apprehensum comedens experimento ueraci et misero deprehendit: quid uel conferat obedientia si indeficienti obsequio teneatur, uel e contra quid inferat si contemptu illicito deseratur. Posset quidem illum sufficienter mandatum acceptum custodire, si eidem accepto uellet tenaciter obedire, nisi forte propter istud, aliud sibi postmodum donaretur, quod etiam perficere maioris imperio iuberetur. Cum enim quis a re aliqua prohibetur et quidquam aliud facere non iubetur, sola illa abstinentia sufficientis est uirtutis et ob hec abstinenti eterne  premia dat salutis. Inde est quod illi, quos tenet conditio popularis; et in foro huius uite mores et habitus secularis, diuina lege non tam ad grandia compelluntur, quam a prohibitis repelluntur, ut quos premit infantilis infirmitas, que est communis plurimorum, saluet saltem facilis abstinentia uetitorum. Quod in Actibus apostolorum euidentius declaratur, cum fidelium multitudini non nisi abstinere a prohibitis imperatur. »uisum est, inquiunt, Spiritui sancto et nobis nichil ultra imponere uobis oneris quam hec necessaria ut abstineatis uos ab immolatis simulacrorum et sanguine suffocato, et fornicatione a quibus custodientes uos bene agetis .« uidetis populo ab apostolis quidquam aliud non iniungi quam eos ab his que  prohibita sunt seiungi, et quamuis per hec perfectioni apostolice non coniungi, tamen eos a saluando fidelium numero non disiungi. »Quasi modo geniti infantes, ait Petrus, lac concupiscite ;« et Paulus Corinthiis: »Tanquam paruulis in Christo, inquit: lac uobis potum dedi, non escam .« Et quare lac illis et non escam dederit si queratur, ne profectum spiritalem inuidere magister discipulis uideatur: »Nondum enim, ait, poteratis, sed nec adhuc quidem potestis .« Ab hoc lacte non debet quisquam facile remoueri, nisi forte ad escas fortiores idoneus fuerit promoueri, cui scilicet grandescenti non sufficit obseruatio lactea leuium mandatorum, sed ad micas iam properat  que cadunt de mensa dominorum. Unde legitur  quia Abraham Isaac filium suum ablactauit, et in eius ablactatione conuiuium pre gaudio celebrauit, quia epulari patrem oportet et gaudere, cum filius ad profectus aspirat ampliores, cum lacte non contentus cibos appetit fortiores, sicut Paulus Thessalonicensibus adgaudebat, quos proficere spiritaliter attendebat. »uos estis, inquit, corona mea et gaudium .« Anna quoque Samuelem filium legitur  ablactasse, ablactatum in Silo domino presentasse, quia non digne ad ministrandum sacris altaribus offeruntur qui lactis adhuc participes cibo solido non uescuntur. Quales Paulus Hebreos esse nouerat, quibus dicebat: »Facti estis quibus lacte opus  sit, non cibo .« Qui uero ab hoc lacte non prosilit anterius ut grandescat, sed resilit posterius ut sordescat, qui mente deprauatus ad faciendum deuoluitur interdictum, propheticum illud incurrit maledictum: »Sicut ablactatus super matrem suam, ita retributio in anima mea .« Super matrem suam paruulus ablactatur, cum languore incumbente nec etiam ad lac sugendum roboratur; et pressus inedia mortis incurrit detrimentum, utpote qui ad congruum etati sue non inualuit alimentum. Hoc morbo ille Adam primo conditus laborauit, cum mandatis obedire leuibus non curauit, cum fructuum concessorum alimoniam recusauit, et ad uenenatum uxoris consilium aurem morbidam inclinauit. Hoc etiam morbo posteritatis  sue seriem infirmauit, eamque peccati nexibus tam inextricabiliter obligauit, ut omnes in peccatis et concepti et nati, in peccatis etiam moriantur, propter raros admodum qui sola gratia liberantur. Unde et illa prima etas que in copiosam gentium multitudinem se diffudit, proficiens in peius cogitatus suos et opera sic confudit ut quanto numerosior, tanto deterior redderetur, et quasi admisso equo tota preceps in uitia deferretur. Que ut alia multa taceam, quibus se non timuit implicare, que omnia non est huius uel 492 loci uel temporis replicare: in tantum habenas pudicitie relaxauit, tantum iura castitatis legitime temerauit, ut in ea pauci iusta lege matrimonii tenerentur, sed passim et indiscrete uiri mulieribus miscerentur.  Lex quidem, etsi adhuc membranis uel tabulis non inscripta, iam tamen in eorum cordibus erat scripta, docens ut unusquisque uxorem propriam licite sibi sumat, et quam alter acceperit appetere non presumat, quia sicut suam alteri non uult dare, sic nec sibi debet uxorem alterius copulare. Denique nouerant quia illi primo homini non nisi unam Deus uxorem copulauit ex quo manifeste posteris indicauit, quia debet quisque intra sue uxoris gremium coarctari, non per alienas bestialiter effrenari. His contemptis legibus, quibus debuerant obedire, et ad uxorem proximi proximus non hinnire: filii Dei, ut scriptum est, cum pulchras filias hominum attendebant, in earum amplexus  lasciuo impetu proruebant . Tantum placebat oculis obiecta mulierum pulchritudo, ut ei uirorum succumberet fortitudo: malletque uicta in illius ameno cubiculo captiuari, quam uiriliter resistendo laboriosa uictoria coronari. Filios Dei illos creditur appellare Scriptura, qui de Seth geniti, diuina permanserant in cultura; filias autem hominum, que de Cain posteris nascebantur, qui deos colentes alienos, errore deuio tenebantur. Duplex igitur peccatum ille Dei populus committebat, qui se et non suis et idololatris mulieribus commiscebat, cum alterum eorum satis superque sufficeret ad iram promerendam et irato Deo penam sibi eternaliter inferendam. Cum enim legitur quia uidentes filii Dei filias hominum quod essent  pulchre, acceperunt uxores sibi ex omnibus quas elegerant  manifeste datur intelligi quia non solum uirgines quas a nexu coniugii liberas cognoscebant, sed et maritatas fortiores infirmioribus auferebant: presertim cum eos effrenes legis nullius censura cohiberet, nec uita sanctior, sed forma pulchrior complaceret. Si uero non maritatas sed tantum uirgines creduntur elegisse, et electas sibi in matrimonio coniunxisse, sic etiam culpam non mediocrem incurrerunt quia nequaquam cultores Dei cultricibus demonum coniungi debuerunt. His et multis aliis Deus tandem ad iracundiam implacabiliter commouetur, nolens ut tanta eorum malitia impunita diutius euagetur, sed quia totus mundus reus inobedientie tenebatur, uult ut totus superincumbente  diluuio submergatur. »Ecce ego, inquit, adducam diluuii aquas super terram, ut interficiam omnem carnem .« Recte satis carni que nullo in celestia desiderio ferebatur, aquas diluuii Deus superinducere comminatur, et interficere omnem carnem que spiritui noluit obedire; sed propriis uoluptatibus inseruire, que noluit passiones corporis exsecrari, sed in illis sensu perdito uolutari, ut que luxurie reumatibus et locis humentibus delectabiliter est immersa, tribulationum profluuio uelut aquarum diluuio penaliter sit submersa. Si uero, quod est difficile, fuerit quis inuentus qui habitans inter malos super sui custodiam sit intentus, qui non recuset teneris ab uberibus lac haurire, id est mandatis leuibus curam diligentius  impertire: is profecto non debet aquis tribulationum inundantibus interire, sed de infantia, profectu mentis, ad pueritiam pertransire. Qui enim ad faciendum prohibita non cum ceteris peccatoribus exardescit, sed ab estu malitie sub umbra obedientie requiescit, Ne iustus dignus est appellari, qui cum domo sua solus a diluuio meruit liberari. Denique Ne, requies interpretatur. Super istum quippe gratanter Dominus requieuit cum de super terram iratus, omnem malitiam aboleuit: in istius spiritu gratuitum sibi reperiens habitaculum mansit, cum eius spiritus in ceteris quia caro erant hominibus non permansit. »Non permanebit, inquit, spiritus meus in hominem, quia caro est. Penituit  eum, sicut ait, quod fecisset hominem super terram ,« quoniam ad malum cuncta illius cogitatio carnali lubrico defluebat, eiusque uoluntati uita illius in omnibus obsistebat, quem ad hoc fecerat, ut mundus eo quasi litteris inscriberetur, et ab illo Creator uocali concordia laudaretur. Sed quia iam confusam plenamque blasphemie idem Creator nouerat hanc Scripturam, de superficie terre omnem uoluit delere creaturam, ut in libro suo legibilior littera scriberetur, ut iusto Ne melior progenies conferretur. »Delebo, inquit, hominem quem creaui a facie terre: penitet enim me fecisse eos .« Et pulchre: »Delebo.« Sic enim prudens scriptor Scripturam ueterem uult delere, ut non membranam uel tabulam uelit pariter abolere, sed  ut salua base quasi prioris et immobilis fundamenti, aliud edificium imponatur stabilioris utique firmamenti. Unde quidam ethnicus cum discipulum edoceret, et ad corrigendum priora diligentius admoneret sic ait:

Sepe stylum uertas: iterum que digna legi sint
Scripturus. HORAT.
uult peta sapiens ut si, quod scriptum est, congruere proposito non uidetur, prudens scriptor delere non grauetur, ut cum diligentius inconuenientia corrigetur, quod residuum est conuenientius reseruetur. Sed quia non tam petarum quam prophetarum testimonia religiosis auribus estimo complacere: locutus Deus in manu prophetarum asserit etiam se delere,  ut uerso stylo tabula non destruatur, sed cum 493 illa planata fuerit, durabilior littera rescribatur. »Delebo, inquit, Hierusalem sicut deleri solent tabule, delens uertam et ducam crebrius stylum super faciem eius .« Ac si dicat: Non placet quod scriptum est, et ideo non mihi scripturam huiusmodi reseruabo, sed stylo ducto crebrius, et praua dirigam et aspera complanabo: ibique scripturam meliorem explanans, legibiliter exarabo. De quali Scriptura dicit ad Habacuc: »Scribe uisum et explana eum super tabulas, ut percurrat qui legerit .« Recte ergo se delere Deus hominem asseuerat, in quo, quia caro est, nequaquam eius spiritus perseuerat, quia et eius spiritu scribuntur non delibili atramento, quicumque indelebiliter  ascribuntur fixo fidei fundamento. Sicut Paulus ad Corinthios ait: »uos estis epistola Christi, scripta non atramento, sed spiritu Dei uiui .« Solus Ne cum domo sua meretur liberari, per quem possit humana posteritas reparari, in quo finem accipit etatis series precedentis, initium uero reparatio subsequentis.



CAPITULUM uII.

In qua etate subsequenti mundus quasi aliquantulum iam grandescit, et qui eatenus infans exstiterat, proficiendi ordine puerescit: et diluto et deleto fere quidquid egerat eius nouitas infantilis, maiori gratia succedit et procedit agilitas puerilis. Que pueritia mundo confert populi numerum ampliorem,  et eumdem populum aliquantulum doctiorem, quia, etsi nondum Creatoris perfectum penitus amatorem, timore tamen utili iam utcunque utilium prouisorem. Unde Ne cui diuina sententia testimonium laudis ascribit, qui in hac mundi pueritia pluribus annis uixit: factus agricola uineam post diluuium plantasse perhibetur, cuius ante diluuium prorsus mentio non habetur . Quia enim primam illam etatem aquarum nimietate nouerat deperisse, et se cum domo sua uix arce presidio illud diluuium euasisse, diuino doctus spiritu eleganter in ordine uitem ponit, et falernum nobile aquis insipidis anteponit, ne mundus ultra penam similem uereatur, sed timoris huius pulsa molestia securus in gaudium efferatur. uinum quippe  non solum sitientem potat, sed et potum letificat, quia cum siti quis laborat et arescit, et insuper quauis molestia contrahitur eius animus et egrescit; si uino sobrie potus est, ab utraque nonnunquam egritudine conualescit, intellectus eius acuitur, animus incandescit, sermo promptior redditur, facies hilarescit. Et pulchre non prima sed in secunda mundi etate uini poculum propinatur, quia infans qui necessario cibis adhuc lacteis educatur austerum uini liquorem bibere nondum audet, cur si forte oblatum fuerit, gustate eius fortitudini non adgaudet. Puer uero qui iam cibis fortioribus enutritur, ad bibendum uini calicem aptior inuenitur: eique talis potus proficere non mediocriter estimatur, si tamen in sumendo modus et temperantia  teneatur. Sic et illa etas obedientie, que per similitudinem, infantia nominatur, mandatis, ut supra dictum est, teneris et infantilibus informatur; pueritia uero austerioribus iam salubriter oneratur, si tamen ultra uires austeritatis huius onere non grauatur. Illa quidem ad uitandum prohibita mouetur languidius, hec, ad faciendum que iussa sunt, promouetur agilius: gaudens campo liberiore frui ab his iam nexibus aliquantulum absoluta, quibus adhuc infantia prepeditur tanquam fasciis obuoluta. In hoc gradu uel etate incipit obedientis animus dilatari, et tarditate pristina non grauari, iubentis imperium non solum patienter, sed et libenter audere, et ad faciendum illud, mobilitate commendabili uelociter prosilire. Iste puer idoneus ad flectendum,  habilis ad currendum, nescit quamlibet uilia, si tamen non grauia, fastidire, sed auidus promissorum, promittentis iussibus festinat obedire. Propter hanc festinationem qua ad obediendum proficientis animus inclinatur, ipse proficiens in Scripturis, ut estimo, puer plerumque nominatur, in quo nomine non breuis annorum numerus designatur, sed obediens esse promptulus intimatur. Qualem puerum estimo quondam populum Isrel exstitisse, quem per Osee prophetam Deus se asserit dilexisse: »Quia inquit puer Isrel; et dilexi eum .« In Aegypto quidem filios Isrel infantilis ignorantie tenuit hebetudo, cum uario eos errore seduceret superstitiosa gentilium sanctitudo,  cum falsos deos, quos uidebat illorum sacrificiis et oblationibus honorari, arbitraretur dignum se quoque diuinis obsequiis uenerari. Unde ibidem idem propheta dicit: »Baalim immolabant, et sacrificabant simulacris .« In hoc autem errore diuina eos diu patientia supportauit, et per Moysen et Aaron tandem eos de eiusdem Aegypti tenebris euocauit, non satis cognoscentes quod eius supportatio uel euocatio nichil aliud intendebat, quam eos, licet renitentes, curare misericorditer contendebat. Unde illic subiungitur: »Et ego quasi nutritius Ephraim portabam eos in brachiis meis, et nescierunt quod curarem eos « Postquam autem de Aegypto, duce Moyse sunt educti, et eius monitis, ad colendum Deum, pro suo modulo sunt instructi:  Deum quem ante ignorauerant, aliquantulum cognouerunt, cognitum dilexerunt, ut iam non more infantium eius brachiis portarentur, sed uocantem et trahentem tanquam pueri sequerentur. 494 De quo tractu per eumdem prophetam Dominus subiungit. »In funiculis Adam traham eos, in uinculis caritatis .« Ne Adam post peccatum diutius oberraret; et a suo Creatore irreuocabiliter elongaret, post illum fugientem idem Creator miserationis sue funiculum iecit, et eum ad se conuerti et reuerti dono gratie sue fecit: reuersumque irretiuit molli uinculo caritatis, ut trahentem sequeretur arbitrio proprie uoluntatis.

. . . . . . Trahit enim sua quemque uoluptas.  uIRG.
Eodem funiculo et filios Isrel a iugo Aegyptiace seruitutis retraxit, et eductos de Aegypto, caritatis uinculo post se traxit, in columna ignis et nubis precedens subsequentes, uoluntariam ei obedientiam promittentes . »Omnia, inquiunt, que precepit Dominus faciemus: et erimus obedientes. .« Recte ergo: Puer, inquit, Isrel et dilexi eum, quia et »Ego, ait, diligentes me diligo ,« et dilecti tunc primum intelligunt, et gaudent a Deo se amari, cum eius incipiunt mandatis delectari. Possunt multa de Scripturis testimonia compilari, in quibus ii qui obediunt, inueniuntur pueri nominari, quos si propter etatem  pueros estimet quisquam dici; si attendat diligentius, inueniet sibi multoties contradici. Cum Abraham hospitio angelos tanquam homines suscepisset, et susceptis preparare conuiuium uoluisset: »Cucurrit, inquit, ad armentum, et tulit inde uitulum tenerrimum et optimum, deditque puero .« De quo puero subiungitur: »Qui festinauit et coxit illum .« uidetis puerum ad faciendum que iubetur leuia non tardantem, sed, quod est proprium pueri, festinantem, ut non solum iubentis imperium compleatur, sed et complentis hilaritas gratiam mereatur. Idem Abraham cum iussus esset filium suum Isaac immolare, et uidisset locum procul quem Deus ei uoluit premonstrare: »Dixit ad pueros suos: Exspectate hic; et cum adorauerimus,  reuertemur ad uos .« Et hic pueros non etate paruulos sed ad obediendum promptulos estimo designari: paratos et ire cum domino, et euntis reditum prestolari. Loth quoque cum apparentibus sibi duobus angelis occurreret, et hospitalitati deditus in domum suam eos humiliter inuitaret: »Obsecro, ait, domini, declinate in domum pueri uestri .« Non uideo quare iste se puerum fateatur, quem iam habere uxorem et duas filias Scriptura protestatur, nisi quia paratus erat angelorum uoluntatibus obedire, cuius erat propositum peregrinis et hospitibus deseruire. Iacob, cum ex precepto Domini in terram natiuitatis sue reuerteretur, et timens Esau fratrem suum, placare eum muneribus niteretur. »Misit, inquit, per manus seruorum  suorum singulos seorsum greges, dixitque ad pueros suos: Antecedite me: et sit spatium inter gregem et gregem .« Ut autem istos propter obedientiam dici pueros Scriptura demonstraret, subiungit: »Et precepit priori dicens: Si obuiam habueris Esau,« etc.  Et infra: »Similiter, inquit, mandata dedit secundo ac tertio .« uidetis eos designari nomine puerorum; quibus iniungitur obedientia mandatorum: non quod etatem paruulam que iam preteriit, iterum sibi sumant; sed quod iubentis imperio contradicere non presumant. Quales se habere pueros Euangelicus ille centurio testabatur, cum pro uno illorum sollicite Dominum precabatur. »Domine, inquit, puer mens iacet in domo paralyticus:  et male torquetur .« Et adiunxit: »Habeo sub me milites, et dico huic: uade et uadit, et alii, ueni, et uenit, et seruo meo: Fac hoc et facit .« Isti sunt pueri centurionis, qui student ei pro uiribus obedire, ad agendam domus sue militiam ire fideliter aut uenire: ad nutum imperantis obtemperanti obsequio deseruire, si tamen non preualeat eos languor noxius impedire: »Dico, inquit, seruo meo: Fac hoc, et facit.« Obediens ergo qui puer antea, idem seruus postea nominatur, quia iubenti Domino ceruice supposita famulatur, qui ad imperium, etsi perfectius nondum gaudet, ei tamen resistere, contumaci procacitate non audet.



CAPITULUM uIII.


Sicut enim seruorum est dominos habere, sic eorum est illos, si non diligunt, uel timere, ut quos ad seruiendum non adducit completiua dilectionis hilaritas, cogat saltem inchoatiua timoris necessitas. Unde Dominus cum in eremo ad seruiendum sibi filios Isrel inuitaret, et per manum Moysi preceptis eos multiplicibus obligaret: se esse Dominum diligentius affirmabat, et hoc ipsum frequentius replicabat. »Custodite, inquit, Sabbata mea: ego Dominus .« »Nolite conuerti ad idola; ego Dominus. Custodite omnia precepta mea: ego Dominus .« Et multa huiusmodi. Quia illis erat necessarium obedire, quod quidem nichil est aliud quam seruire: uigilanter preceptor eorum  se Dominum dicit esse, ut ex eo se illi intelligerent seruos esse. Sicut enim filius ad patrem, et pater ad filium, sic ad seruum dominus, et seruus refertur ad dominum: suntque hec nomina ad inuicem relatiua, ut nec seruus sine domino, nec sit dominus sine seruo. Cum igitur illis Deus monita dat uiuendi, uolens ut aures habeant audiendi, frequenter interserit: »Ego Dominus,« ut sciant serui sibi nichil amplius expedire, quam suo Domino per obedientiam deseruire. Seruiunt ante obedientes, uel obe diunt 495 seruientes, proficiendi quidem amore si aliquantulum sunt perfecti; puniendi uero timore si fuerint imperfecti, quia et iuxta Horatium

Oderunt peccare boni uirtutis amore;
et iuxta Isaiam: »Salutis spiritum concipimus a  timore.« Qui uero nec amore nec timore ad obedientiam adducuntur, serui quidem sunt, sed nequam serui sunt: et ideo ligatis manibus et pedibus, id est bene operandi sublata penitus facultate, in exteriores tenebras deuoluti puniuntur, mortis perpetua cecitate. Qui autem uel amore uirtutis, uel ex debito necessarie seruitutis nituntur Domini iussionibus obedire, sed infirmitate obuia prepediti ad effectum non possunt peruenire, iuuandi sunt, et pro eis diuine est misericordie supplicandum, ut quibus presto est qualiscunque uoluntas agendi, adsit etiam facultas utcunque peragendi. Talis ille centurionis puer uel seruus mihi fuisse uidetur, qui quoniam uel sibi adiacet, ab eodem centurione diligi promeretur, quia uero perficere bonum non inuenit,  torqueri languore perhibetur. Quis enim languor potest quemquam amplius perurgere, quam uelle et non posse id quod uoluerit adimplere? Cum autem hec impossibilitas resistit uoluntati, tanquam odiosa infirmitas sanitati, nullum posse conferri uideo tante remedium grauitati; nisi tandem cedat uel uoluntas impossibilitati, uel forte impossibilitas uoluntati. Ad quorum alterum desperatio nos reducit; ad alterum uero sola Dei gratia nos adducit, quia tunc plerumque uoluntatem a proposito reuocamus, cum eam posse impleri penitus desperamus, tunc uero peruenimus ad effectum eiusdem uoluntatis, cum ea que impossibilia sunt, reddit possibilia diuine gratia largitatis. Ad illud quidam comicus consulto reuocat presumptores; ad istud uero Christus suos  misericorditer animat dilectores. Ille: »Quoniam, inquit, non potest id fieri quod uis: id uelis quod possis  .« Prudens consilium ethnicus dat superbis, ut si presumpserint impossibile quid attentare; ad id tentandum quod possit fieri, festinent animam reuocare. Christus uero fideles suos ad sperandum impossibilia sic hortatur, ut ipsorum in Deo non in homine spes ponatur; et huiusmodi spes manebit inconfusa, per eam que in eorum cordibus uera caritas est diffusa . »Que impossibilia sunt, inquit, apud homines: possibilia sunt apud Deum .« Quod attendens centurio, de salute serui uel pueri non desperat, sed eum egrotantem sanari posse fiducialiter asseuerat; si, que in Christo habitat, diuine placuerit maiestati,  inuicte cuius nichil est impossibile potestati. »Tantum, inquit, dic uerbo: et sanabitur puer meus .« Magna fides. Puerum suum quem sanare non potest, quia homo, sanari posse credit ab eo qui est homo. Nouit enim, quia etsi puerum suum iubet, tanquam Dominus ut ei obediens obsequatur: non tamen confert gratiam, ut quod ille iussus fuerit, efficaciter exsequatur; Christum uero non solum uisibiliter hominem uidet esse; sed et Dominum inuisibiliter credit esse: et ideo eum non solum quidquid uoluerit imperare, sed et quidquid imperauerit posse dare. Quod propter Christus:  »Non inueni, inquit, tantam fidem in Isrel .« In Isrel secundum carnem qui me nimis carnaliter intuetur, qui nec timet me ut Deum, nec me saltem ut iustum hominem reueretur, qui aut ullam aut perfectam me habere potentiam non fatetur, qui uel a Deo me esse, uel cum Deo unum esse mente incredula diffitetur, in hoc inquam Isrel ad quem specialiter missus ueni, tante perfectionem fidei non inueni, quantam in hoc alienigena uideo preeminere, qui carne occultatam diuinam maiestatem corde credulo potuit preuidere. Huius itaque merito sanat Christus puerum qui languebat, ut pulso languoris obstaculo perficeret uel leuem obedientiam quam uolebat, sciens illam non suis uiribus sed diuina perfici largitate que operatur in eo et  uelle et perficere, pro uoluntate. Tales pueri et in psalmo ad laudandum Dominum inuitantur, quia hi qui uel infantili imperitia nondum fantur, uel impossibilitate languida pregrauantur: diuinas laudes non sufficiunt personare; que nolunt sub torpenti silentio latitare. »Laudate, inquit, pueri Dominum: laudate nomen Domini .« Illi quidem possunt utcunque laudes Deo placitas effutire, qui pulso languore et infantia, discursu agili appetunt obedire, qui cum audiunt que per Scripturas Deus non solum interdicere uoluit sed iubere, nituntur pro uiribus loquaci obsequio respondere. Denique puerilis annorum etas affluit loquacitate et audiendi curiosa, delectatur loquendi garrula nouitate: eo magis per huius latitudinem euagari, quo etas anterior  intra silentii angustias diutius uisa est coarctari. Infantie quidem loquendi ad perfectum non donatur facultas, sed loquentibus inhiantem natiua quedam reprimit difficultas: uixque tandem sufficit pauca uerba conari, que domi a parentibus audit frequentius uentilari. Pueritia uero uidens sibi maiorem loquendi facultatem preberi, intra penates patrios iam non sustinet contineri, sed foris uagabunda maiorem nititur emulari, odio habens silentium, cum sui similibus diligit uerbosari. Est autem idonea non solum maternam linguam, quam domi didicit, retinere, sed et nouam quamlibet, si oblata ei fuerit, obtinere; imo plures uel linguas, uel artes discendo potest puer facilius 496 adipisci, et earum imposterum tenacius dicitur reminisci. Unde consulto  magistris litterarum, uel quarumlibet artium precipue pueri committuntur, et ad quamuis scientiam in annis puerilibus imbuuntur, ut cum in his acceperint eruditionis congruum fundamentum, in sequentibus acquirant sibi facilius, et solidius supplementum. Ob hoc forte et prima etas mundi unius lingue, uel labii fuisse reperitur, et etati secunde linguarum diuersitas impertitur, ne uel illi supra uires quidquam arduum inferretur, uel huic quidquam iuxta uires congruum differretur. Ita et in secundo gradu obedientia non incongrue loquacior estimatur, dum auditis iussibus ad agendum expeditius  solito preparatur; et non solum exsequitur congrua et suis uiribus leuiora; sed tanquam puer garrulus se facturam promittit ampliora.



CAPITULUM IX.

uerum quia iram inuenitur plerumque promereri qui puerum adhuc agens presumit grandia polliceri: ab hoc etiam gradu necesse est obedientiam quodammodo remoueri, et ad tertium altiorem profectus ordine promoueri. In quo gradu non iam more pueri obediens leuiter uerbosatur, sed tanquam adolescens ad obediendum ardentius animatur: et sic nouo apud se gaudet uirium incremento, ut intendat etiam esse ceteris adiumento. uidens enim quosdam reprehensibiles accusari, et eorum exemplo  infirmos quoslibet deprauari: non solum uideri eorum similis erubescit, sed etiam ad obtinendum dissimile meritum incandescit. Optat quidem sic diuinis iussibus obedire, ut possit etiam obediendi formulam proximis impertire, ne sibi soli uiuere uideatur, si non ex eius imitatione ad uitam alius generatur. Intelligit enim minoris esse meriti quod in castris obedientie militatur, si non alter aspiciens, ad eamdem militiam inuitatur; si quis tepidus tam tenuem obedientiam uult tenere, ut sub iure suo possit superincumbens modius cohibere, cum potius eadem obedientia debeat sic ardere, ut omnibus qui in domo sunt, mereatur commendabilis apparere. Que autem sic eminet tanquam super candelabrum  luminosa, fit profecto non mediocriter fructuosa, quia et profectus eius utile confert aliis hortamentum, et aliorum utilitas eius profectui dat augmentum. Quidquid enim eius exemplo alius commendabiliter operatur, eius non immerito meritis assignatur; et quasi mater tot filios uidetur parturire, quot proximis ardenter elaborat uiuendi formulam impertire. Denique cedente annorum pueritia succedens adolescentia iam pubescit, et intra lumborum officinam nouum quoddam incendium adolescit, quo feruente caro uix sustinet continentie repagulo coarctari, sed amore sobolis ad generandum appetu dilatari. Hec enim humane carni lex est naturaliter attributa, ut cum non possit gignere, intra infantiam, uel pueritiam constituta, adolescentie fines  ingrediens sterilitatem incipiat non amare, sed ut fructum faciat, consortem sibi appetat copulare. Prima igitur etas hominis et secunda, infirmitate naturali quodammodo permanet infecunda, quia, etsi processus temporis sufficientem utrique pro suo modulo dat profectum, tamen neutram generandi perducit ad effectum. Tertia uero etas ad hoc promouetur beneficio naturali, ut quasi solitudinis impatiens amore gaudeat sociali; et iam idonea copule nuptiali fecundari appetat sobole filiali. Sic et obediens tunc quasi ad gradum tertium dicitur peruenire, cum eo iam affectu inuenitur iussionibus obedire, ut non solum sibi, sed et ceteris pariter utilis habeatur, eisque ad imitandum utiliter proponi mereatur. Cum enim ad obediendum tanquam in camino  interius inardescit, et pro loco, et tempore foris eius non ficta humilitas elucescit: recte et profectus eius commendabilis iudicatur, et ad proficiendum rudes quosque, et teneros cohortatur. »Fulcite, inquit, me floribus: stipate me malis, quia amore langueo .« Solet adolescentulum amoris facula sic ignire, ut plerumque ad languorem cogatur intolerabilem deuenire: tandemque sibi uideatur per impatientiam deperire, nisi ei quelibet festinet consolatio subuenire. Quia enim, uel nullos, uel raros amoris aculeos sentire consueuit, et nunc intra renes teneros ignis paulo grandior adoleuit: nescit etas indocta patienter onus insolitum sustinere, sed rei quam diligit cupit statim amplexibus inherere. A quibus dum ingrato difficultatis  obstaculo prohibetur, ad optandum quod interim obtinere ualeat commonetur, ut huius presentia impatiens animus aliquantulum auocetur, ne illius absentia intolerabiliter pregrauetur. Optat igitur adolescens in uirenti hortulo collocari, inter florum et malorum oblectamenta uaria conuersari, quibus et languori occurritur, ne plus iusto per impatientiam ingrauescat, et amori suo succurritur, ne, quod uidetur incommodius, refrigescat. Sicut enim cum differtur quod optatur, animus aliquando amplius exardescit, sic plerumque dilatione nimia in desperationem corruens refrigescit: et quod nimis arduum desperat se posse adipisci, tanquam sibi consulens diligit obliuisci. uerum adolescens cum grato amore fuerit irretitus sic suos ad effectum perducere nititur appetitus  497 ut si dilati fuerint, non tamen eos uelit a proposito reuocare, magis amans amore atteri, quam premente ignauia penitus non amare. Recte ergo floribus, et malis fulciri postulat, et stipari, quorum decore et odore solet amantis animus oblectari, ut hoc auocamento impatiens uehementia temperetur, et eodem nichilominus hortamento torpens appetentia suscitetur. »Fulcite me, inquit, floribus, stipate me malis, quia amore langueo.« Hoc et in gradu adolescentie feruidus obediens recte dicit, cum eius conatibus difficultas obuia contradicit, cum quoniam ad eum quem diligit tanquam saltu subito non potest peruenire, in his saltem, cum quibus conuersatur, optat consolationem aliquam inuenire. Putat enim Deo satis suam solius obedientiam non placere, si  non sibi diligat, et obedientes alios adhibere; si non tanquam florida uernantis hortuli blandimenta illorum amplectatur bone indolis rudimenta. Flores quippe dicuntur, qui laxato gelu concrete prauitatis, et infusa uernali temperie sanctitatis: erumpentes de cortice oppressorie uetustatis assumunt sibi decorem tenerum floride nouitatis. Mala uero dici possunt qui maioribus monitis instituti, fructum gratiorem bonorum operum assecuti: odorem proximis bone opinionis propinant, cultoresque suos condigno profectu obedientie iam saginant. Huiusmodi malis, et floribus iste obediens stipari appetit et fulciri, ut fructuosa eius adolescentia ualeat inueniri: fructuque suo, id est proximorum profectibus  gratuletur, et hoc pastu roboratus, et instantius diligat, et dilectum patientius prestoletur.



CAPITULUM X.

Iacob ille patriarcha sic se pasci ab adolescentia sua dicit, cum sibi mortem imminere considerans, Ephraim et Manassem benedicit. »Deus, ait, qui pascit me ab adolescentia mea, benedicat pueris istis .« Ad adolescentia quidem sua Deus patriarcham illum pauit, ex quo scilicet tam feruentem illi obedientiam inspirauit, ut per eam, et proximis incentiuum bene uiuendi largiretur, et illorum profectu tanquam manuum suarum laboribus pasceretur. Ex eo enim sibi uidetur obediens hunc pastum inuenire ex quo suam obedientiam aliorum gaudet utilitatibus deseruire; ex quo sicut  portatus est, incipit et portare, et prouectus ad annos pubertatis aliorum infantiam supportare. Hoc est onus siue iugum ad quod sufferendum Apostolus nos hortatur, ut lex Christi, que est caritas, impleatur, quam implere non preualet infantia, uel pueritia terrene paruitatis, que sibi tantum uiuens nescit estum fraterne caritatis. Ideo Ieremias: »Bonum est, inquit, uiro cum portauerit iugum ab adolescentia sua .« Cum aliquis quasi annos impleuerit pubertatis, cum in eo coaluerit fructuosa maturitas sanctitatis, cum in secreto cordis et renum amor incaluerit generandi, simul quoque generatur, uel genita roboratur caritas patiens supportandi. Quis enim eum quem uerbo, uel exemplo generare appetit, diligere non credatur; et quis  cum quem diligit non equanimiter patiatur? bonum est autem uiro, id est suaue et utile cum hoc iugum portauerit, cum in Dei seruitio, et alios sibi coniunxerit, quod ex eo fit ex quo tanquam adolescens, annos impleuit pubertatis, id est processu obedientie, accepit huiusce gratiam sanctitatis. Bonum est, inquam, uiro cum sic dominica laborauerit in cultura, ut quesierit non solum sibi, sed et ceteris profutura, ut nec onager cui est solitudinis summa cura, nec iumentum fuerit discors, et recalcitrans in iunctura. Denique iugum ut uidetur dictum est a iungendo, eo quod ferum non recipiat singularem  , sed dilectionis gratia transferatur numerum ad pluralem, iungatque duos simul ne quis in frenis  euagetur, et soliuagus pereat, cum nullum habeat a quo si ceciderit subleuetur. Qui enim iugi copula continentur, mutuo confouentur: et ab eo quod simul cupiunt facile non declinant, quia recreandi gratia super alterutrum se reclinant. Ideo Dominus: »Tollite, inquit, iugum meum super uos: iugum enim meum suaue est, et onus meum leue .« Ac si dicat: Si mei uultis et esse, et uideri, sub iugo meo diligite contineri, ut uos zelus et contentio non disiungat, sed fraterna dilectio indissolubili nexu iungat. »In hoc enim cognoscent omnes quia mei estis discipuli: si dilectionem habueritis ad inuicem .« Huius autem coniunctionis  beneficio non mediocriter leuigatur, quod amare solitudini durum, et intolerabile reputatur, quia iugum meum non deprimitur fasciculo moleste grauitatis, sed in altum sustollitur adminiculo pennate leuitatis, huiusmodi iugum propheta Samuel diu sustinuit; sed consortem sibi dure ceruicis adhibuit, quem cum diligeret uolens quasi secum ducere pariter ad trituram, ille recalcitrans uiolenter irruit in iuncturam. Cum enim propheta sincere caritatis affectu populum Isrel iudicaret, eumque ad terendum obediendi semitam ducere laboraret: ille quietis impatiens, et obedientie sarcinam estimans duriorem, pro bono malum reddens, tandem alium quesiuit preceptorem. Sed uir sanctus »cum his qui oderunt pacem, manens pacificus ,«  iugum quod deuote susceperat, non abiecit; et eorum a quibus reiiciebatur sollicitudinem non reiecit, sed ab adolescentia sua usque ad senium, illos et sustinuit equanimiter, 498 et dilexit, et pro eis tam resistentibus quam obsequentibus indefesso ardore spiritus intercessit. Unde et apud illos uidetur quodammodo gloriari, quod inter inquietos inuentus sit quiete conuersari; nec aliquando quempiam oppresserit fastigio potestatis, sed eis prefuerit solius intuitu caritatis. »Ego, inquit, senui, et incanui. Itaque conuersatus coram uobis ab adolescentia mea usque ad diem hanc, ecce presto sum. Loquimini coram Domino, et coram Christo eius, utrum bouem cuiusquam tulerim, aut asinum; si quempiam calumniatus sum, si oppressi aliquem, si de manu  cuiusquam munus accepi. Et dixerunt: Non es calumniatus, neque oppressisti, neque tulisti de manu alicuius quidpiam .« Et infra: »Ora, inquiunt, pro seruis tuis ad Dominum Deum tuum, ut non moriamur « Et ille: »Absit, inquit, a me hoc peccatum in Domino, ut cessem orare pro uobis .« uidetis prophetam iugum ab adolescentia tulisse patienter; et pro eis quos pertulit orasse diligenter, quia bonum sibi estimat, si multiplicande sobolis amore teneatur, etsi eis quos diligit fructuosus omnino semper habeatur. Cum autem affectu generandi uir obediens inflammatur, et eius desiderium effectu prospero consummatur, cum ceteris elaborat imitabilem se prebere, et illos  considerat suis uel monitis, uel exemplis diligentiam adhibere: tunc non solum patienter, sed utrisque utiliter leuis illa sarcina, uel suaue iugum fertur, quia ferentibus ab inuicem recalcitrandi molestia non infertur. Hoc est, ut estimo, quod sermo diuinus Abrahe pollicetur, quod scilicet in semine illius benedictio gentibus conferetur, quod fides eius, et obedientia in exemplum posteris proponetur, ex quo stellarum multitudini comparanda seges imitantium orietur. »In semine, inquit, tuo benedicentur omnes gentes .« Et iterum, »Suspice, ait, celum, et numera stellas si potes: sic erit semen tuum .« Quia enim Abraham  de terra sua et de cognatione sua obediuit exire, tantam apud Deum meruit gratiam inuenire, ut multarum gentium pater efficeretur, et non tam carne quam spiritu copiosa eius posteritas haberetur. »Egredere, inquit, de terra tua et de cognatione tua, et de domo patris tui; et ueni in terram quam monstrabo tibi, faciamque in te gentem magnam, et benedicam tibi, erisque benedictus: atque in te benedicentur uniuerse cognationes terre .« Et infra: »Patrem, inquit, multarum gentium posui te .« Et pulchre Abraham benedictionis huius gratia muneratur, pulchre eius soboles stellis obedientie merito comparatur, quia et tertius gradus obedientie, spiritali sobole fecundatur, et tertia mundi etas iam tunc temporis agebatur. Ab Abraham  enim tertia mundi etas, ut superius dictum est, inchoatur, que ad usque Dauid currens in quatuordecim generationibus consummatur, qui nimirum numerus generationi congrue coaptatur, quia ab hoc annorum numero generandi possibilitas homini ministratur. Due uero mundi etates precedentes que in suis generationibus denarium numerum non excedunt, ad hunc benedictionis cumulum non accedunt, quia, etsi decem annorum etas proficit ad uidendum, tamen nature legibus prepedita nondum sufficit ad gignendum. uerum si denario quaternarius completur, si legis Decalogus Euangelii gratia cumuletur, si de pueritie rudimentis ad pubertatem adolescentie ueniatur, si de amore carnali et proprio ad amandum spiritualiter proximum transeatur,  tunc homo incipit posse gignere filios spiritales, quia iam relegauit motus inconditos, affectus animales. Si autem quis immaturo tempore formam gignentis assumpserit, si in annis adhuc puerilibus constitutus, adolescens uelle uideri presumpserit; si cum adhuc latere debeat in publicum prodire uoluerit, si indoctus docere, si infirmus regere fortiores tentauerit: audiat quid sequatur procaciam talia presumentis, clamante uel potius intonante uera sententia cuiusdam sapientis »ue tibi terra, cuius rex puer est .« Recte ergo mundi adolescentia feruentis obedientie titulis insignitur, recte illius meritis fecunditate spiritalis sobolis delinitur, dum in Isaac, qui non secundum carnem sed per repromissionem genitus, risus uel gaudium interpretatur,  obedienti Abrahe letabunda promissio consummatur. »In Isaac, inquit, uocabitur tibi semen .« Sic nostra debet adolescentia fecundari, sic illa decet fecunditate prospera iucundari, ut sub umbra hiemali sterilitatis gelicidio non torpescat, sed sole estiuali ad amandum proximum fructuosus incandescat. Talem Timotheo filio suo Paulus apostolus adolescentiam uult adesse, que exemplo uirtutum fructuosa ceteris possit esse, ne quibus debet prodesse potius quam preesse, inueniatur econtra onere contemnende prelationis obesse. »Nemo, inquit, adolescentiam tuam contemnat, sed exemplum esto fidelium in uerbo, in conuersatione, in caritate, in fide, in castitate .«



CAPITULUM XI


Hec autem obediens adolescentia, siue adolescens obedientia que se ipsam ardet exemplum fidelibus exhibere, que non solum propter se, sed et propter fratres et proximos meritis uult florere, ad obtinendum plenius huius donum uirtutis, proficiente gratia, conceditur fines ingredi iuuentutis. 499 In qua iuuentute uir obediens augmento uirium roboratur, dum pro eadem obedientia sustinere molestias non grauatur: idoneus non solum aduersis impugnantibus inuincibiliter repugnare, sed et queuis obstantia spe uincendi audacter impugnare. Sicut enim in adolescentia feruescit obedientie sanctitudo, sic in iuuentute inualescit eiusdem sanctitudinis fortitudo, ut cum illa ad profectum  tam sui quam proximorum ardet obedire, ista non recuset pro eiusdem obedientie legibus interire. Denique obedientia non satis dignis uidetur laudibus efflorere, que paulo delicatior consueuit non nisi prosperis adgaudere, que precepta plana quidem et mollia sufficit adimplere, sed passionum minitantia, etsi uoluntas appetit, tamen cogit infirmitas abhorrere. Igitur adolescentie feruenti necessario superadditur et iuuentus, in qua uir obediens mandatorum expletione facili non contentus, ad maiora fit promptior uictorie titulis sic intentus, ut pro Deo uel proximo subire belli uarios non recuset euentus. Qualibus iuuenibus Ioannes apostolus scribit dicens: »Scribo uobis iuuenes, quia fortes estis et uicistis malignum .« Cum Ioannes  apostolus iuuenibus istis scribit, signanter eis quidquam aliud non ascribit, quam et eos fortes esse et uicisse malignum, dans intelligi quia et fortitudo quasi proprie conuenit obedientie iuuentuti: et fortis inuentus malignum subiicit seruituti. In hoc quippe quarto gradu obedientie malignus expugnatur, in quo Christum patientem robustus iuuenis imitatur, dum sicut ille iussu patris pro fratribus uoluit mortem pati, sic et iste obediens non recusat uitam impendere caritati. Hoc est enim ad quod ille noster aduersarius expauescit, hoc est unde plurimum illius pernicies ingrauescit, cum scilicet in castris obedientie caro nostra mortis afflictionibus contabescit; que quo magis atteritur, eo noster spiritus amplius hilarescit. Talem pugnam  uel congressum ille nequam non mediocriter exhorrescit, in quo pugil obediens iuuenili fortitudine conualescit; ad quam oppugnandam quo magis ille subdolus intumescit, eo fortius repercussus cassatis demum uiribus elanguescit. Sicut enim hostis impugnans languidius, tardum et languidum efficit repugnantem, quia fortitudine non est opus, nisi contra fortius impugnantem: sic impugnans fortiter, reddit probum pugilem fortiorem, quia forti quesitam certamine palmam uictor habet non immerito gratiorem. Quod etiam dignum fide quidam ethnicus estimauit, idque breui uersiculo memorie commendauit:

Et bene, inquit, uti pugnes: bene pugnans efficit hostis. OuID.
 Sic et noster obediens tunc amplius commendabilis inuenitur, cum preceptis adimplendis maior difficultas inesse comperitur, et in illis eius spiritus nichil horret asperum, nichil uile, si tamen mereatur robur absequi iuuenile. Neque enim est in quolibet graduum precedentium satis fortis ut ad nutum obedientie possit contemnere minas mortis; sed in isto triumphandi fiduciam induitur, passionum fortitudine relegata, et quibusque aduersis obuiat, terribilis ut castrorum acies ordinata. Denique hominis quarta etas, que sequens adolescentiam iuuentus nominatur, ad agenda que belli sunt prima congrue roboratur, quia et arma bellica potest sufficienter iuuenis sustinere, et impugnationibus hostium congruis uiribus respondere. Neque enim  adolescens ad explendos actus bellicos inualescit, sed conatus eius insufficiens euanescit, quia, etsi ei aliqua presumptio suggerit ut insistat, tamen etas reuocat que uires sufficientes corpori non ministrat. Iuuenis uero, quia lacertos exerit fortiores, nimirum triumphos consequetur certiores; et, si castra consistant aduersum se, defectu uirium non turbatur; si exsurgat prelium, in hoc sperans amplius gratulatur. Quod euidenter in diuinis etiam litteris uidetur designari, cum inuenitur Iude Machabei fortitudo uel potentia commendari: »Iudas Machabeus fortis uiribus a iuuentute sua, sit uobis princeps militie, et ipse aget bellum populi .« A iuuentute sua Iudas fortis uiribus predicatur, quia etatibus retroactis nature munere non  donatur, ut eis presto sit sufficiens fortitudo corporis, sine qua in preliis non obtinetur laudis et glorie plenitudo. Recte igitur ex quo potuit sufficientem fortitudinem obtinere, ex eo predicatur eiusdem laude fortitudinis eminere: ut detur intelligi quia corporee laus uirtutis munus quodammodo est et beneficium iuuentutis. Unde in sequenti Machabeorum libro, cum diceret Scriptura quosdam obsessos obsidentibus fortiter repugnantes, et longe inferius, quosdam alios hostes suos uiriliter expugnantes: signanter et hos et illos iuuenes nominauit, per quod euidenter, ut estimo, designauit quia naturaliter non obtinet imperfecta pueritie siue adolescentie teneritudo ut eam comitetur  perfecta corporis fortitudo. »Robusti, ait, iuuenes pro muris consistentes, fortiter repugnabant .« Et infra de Iuda Machabeo, iuuenibus ait fortissimis electis: »In castris interfecit uiros quatuor millia .« Iturus in hostes uir doctus ad prelium, illos prouide sibi elegit adiutores, quos non solum laudis et glorie nouerat amatores, sed dono iuuentutis, uiribus et audacia fortiores, ut possent uel triumphatis hostibus palmam desiderabilem feliciter obtinere, uel illis triumphantibus mortem laudabilem fortiter sustinere. Hec est enim iuuenum 500 quasi proprie summa cura, qui tamen non degeneres amant que honori suo nouerint profutura, ut in bellicis actibus laudem fortitudinis assequantur, eiusque presidio  uel euadant gloriose uel gloriosius moriantur. Putant quippe non esse inglorium nec procul a uirtute si florentes robusta et uiridi corporis iuuentute, hostibus subiici dedignentur ignobili seruitute, magisque mori eligant ulti fortiter in medio pugnatorum, quam uel turpem inire fugam laudis immemorem, uel ducere uitam degenerem sub seruili dominio derisorum. Super quo Scriptura filios Isrel commendabiles predicauit, cum eorum eleganter fortitudinem commendauit: »Parati sunt, inquit, aut uiuere aut mori fortiter .« Siue igitur uiuant, siue forsitan moriantur, fortitudinis gloria iuuenes non priuantur, dum uel uitam merentur uictori gladio retinere, uel forti prelio gloriose mortis uictoriam obtinere. Quod  Iudas Machabeus eleganter uerbo et opere designauit, cum in prelio moriturus ad obtinendam huiusmodi gloriam socios prudenter confortauit: »Absit, inquit, istam rem facere, ut fugiamus ab eis, et si appropiauit tempus nostrum, moriamur in uirtute propter fratres nostros, et non inferamus crimen glorie nostre .« uidetis quia Iudas florens nobili iuuentute, turpem fugam exsecrans, mori desiderat in uirtute, ne amore uite degeneris glorie sue crimen dedecoris inferatur, sed honeste morienti decus et gloria conferatur. Plautus etiam in captiuis prudenter uisus est hoc sentire, quod scilicet in uirtute moriens nequaquam credendus sit interire. »Qui per uirtutem, inquit, perit, non interit.« Idem in Amphitrione: »uirtus, inquit,  omnia in sese habet; omnia adsunt bona, quem penes est uirtus.« Nil ergo damni uel dedecoris credendus est incurrisse, qui tam uiuens quam moriens inuenitur uirtuti paruisse, imo ei uirtutis non immerito laus confertur, apud quem uite degeneri honesta mors uiriliter antefertur. Ob hoc forte, cum Iudith uidua Holophernem Assyriorum principem occidisset, et illius exercitus a spe uictorie tumida decidisset, refert Scriptura et eosdem Assyrios turpiter fugientes, et filios Isrel fortiter persequentes, ut scilicet illos arguendos imbecillitatis feminee, et timoris degeneris demonstraret; et istos, econuerso, laude iuuenes fortitudinis commendaret. »Cum omnis, inquit, exercitus decollatum Holophernem audisset, solo tremore ac metu  agitati, fuge presidium sumunt: ita ut nullus loqueretur cum proximo suo .« uidetis Assyrios timore concussos degeneri fuge refugium turpiter appetisse, et nec uite commendabilis, nec honeste mortis gloriam meruisse, quia cum in negotiis bellicis necessaria deficit fortitudo, inhoneste uel uite uel mortis necessario sequitur turpitudo. Filii autem Isrel qui fortiter uel mori uel uiuere sunt putati, fugientibus hostibus spe uictorie confortati, ut ad nichilum ducerent illorum infirmatam uirtutem, ad persequendum eos miserunt electam iuuentutem. »Omnis, inquit, regio, omnisque urbs electam iuuentutem misit armatam post eos: et persecuti sunt eos in ore gladii .« Recte ad  persequendos hostes armatam iuuentutem miserunt, id est eos quos armatos fortitudine cognouerunt, ut spes hostilis exercitus in contrarium uerteretur, dum quos sperauerat se posse expugnare, eorum potius fortitudine uinceretur. Sperauit enim Assyrius ut facile Iudeorum fortitudinem expugnaret, sicut Iudith meminit cum hymnum post uictoriam Domino decantaret: »uenit, inquit, Assur ex montibus ab aquilone in multitudine fortitudinis sue; dixit se incensurum fines meos et iuuenes meos occisurum gladio .«



CAPITULUM XuIII.

Quod autem per iuuenem fortitudo nonnunquam designetur, ipse etiam angelus Raphel latenter intimare uidetur, qui ueniens ad homines, cum se  fortem illis disponeret exhibere, in forma iuuenis eisdem uoluit apparere. »Egressus, inquit, Tobias inuenit iuuenem stantem: et ignorans quod angelus Dei esset, salutauit eum et dixit: Unde te habemus, bone iuuenis?«  Et infra Tobias senior: »Nunquid, ait, poteris filium meum perducere ad Gabelum in Rages ciuitatem Medorum .« Et ille: »Ego ait ducam et reducam eum ad te .« Potens quidem potuit angelus Tobiam ducere, et ad patrem reducere, qui demonium quod septem uiros Sare post inuicem occiderat potenter triumphauit, et ne uirum octauum Tobiam lederet, fortiter religauit. Sicut scriptum est: »Tunc religauit demonium in deserto superioris Aegypti .« Hanc autem fortitudinem qua et predictum demonium  religare, et ab eius malitia Tobiam uxoratum potuit liberare, et nomine et specie idem angelus designauit, dum se et exhibuit iuuenem et Azariam Ananie filium nominauit. »Ego sum, inquit, Azarias Ananie magni filius .« Azarias autem interpretatur adiutor. Et pulchre in forma iuuenis apparet, qui ad hoc uenerat ut iuuaret, quia ad exhibendum sufficiens adiutorium imbecillitatis non preualet egritudo; sed fortem aduersarium triumphat preualens fortitudo. Cum igitur angelus et se nominat adiutorem, et ostendit iuuentutis beneficio uiribus fortiorem, in spem uictorie uult inducere dubitantem, et quasi in petra fiducie collocare animum titubantem. 501 Ne autem uideretur hec auxilii  uel fortitudinis pollicitatio presumptiua, quia tumens presumptio non est utilis, sed nociua, eleganter illam uisus est commendare, dum unde sibi ducat originem signanter uoluit demonstrare. »Ego sum, inquit, Azarias Ananie magni filius.« Ananias interpretatur gratia Domini. Gratia igitur Domini uoluit angelo fortitudinem suam dare, qua religans demonium, Tobiam potuit adiuuare, et ipsa gratia parturiuit iuuenem Azariam, id est fortitudinem adiutricem, et eadem fortitudo recognoscit humiliter parentem Ananiam, id est gratiam genitricem. »Ego sum, inquit, Azarias Ananie magni filius.« Quibus uerbis Azarias non solum quod Ananie sit filius se ipsum commendauit, sed eumdem Ananiam commendabilem predicauit, dum non simpliciter  Ananie, sed Ananie magni se esse filium memorauit, ut sicut appareret commendabilis ex gratia fortitudo, sic eamdem gratiam commendaret predicabilis magnitudo. Est enim quedam gratia Domini quasi parua, est et gratia Domini quasi magna. Parua Domini gratia dici potest, qua nobis largitur uires corporis, uenustatem uultus, speciem corporalem, honores, diuitias, famam, potentiam, acutum ingenium, indefessum studium, scientiam litteralem, et cetera huiusmodi que letitiam conferunt secularem. Magna uero gratia Domini non incongrue dicitur, qua nobis uite conceditur sanctitudo, et eiusdem sanctitudinis tam efficax, et sufficiens fortitudo, ut sub pedibus nostris aduersarius Satanas conteratur, ut uniuerse terre malleus confringatur,  ut possimus non solum nos ab illius nexibus expedire, sed et ne ceteris noceat, nostris eum uiribus fortiter irretire. Huius magne gratie, que figuraliter magnus dicitur Ananias, opus est adiuuans fortitudo, id est filius iuuenis Azarias, qui potenti uirtute in deserto Aegypti religasse demonium perhibetur, et eamdem uirtutem non a se habuisse, sed magna Domini gratia confitetur. Quod quasi prudenter Tobias intelligens respondit: »Ex magno genere es tu .« uere ex magno genere, ex magna nobilitate, adiuuans illa fortitudo procedit, quam uel hebes ignorantia, uel tumens arrogantia non precedit, sed magna Domini gratia dat uirtutis et beneuolentie tam exuberans incrementum, ut non solum sibi, sed et ceteris impertiat salutis adiumentum.  Sic et obedientia que in quarto sui gradu fortitudine roboratur, et eadem roborata non in se sed in Domino gloriatur, habet quidem ipsa certe spei fortius munimentum, et ceteris subministrat obediendi efficacius hortamentum. Neque enim ad obediendum preceptis grauibus potest congrue ceteros inuitare, qui delicatus obediens non uult precepta grauia tolerare, cuius solum in sermone uentilatur commendabilis obedientie pulchritudo, sed in exsecutione operis non inuenitur solida fortitudo. Sunt quippe nonnulli qui satis nouerunt obedientiam commendare, et de illius uirtute uel premio commendabiliter disputare: si quos habent subditos, eis queque grauia potentialiter imperare, nec tam quid  illi ualeant, quam quid ipsis libeat retractare, cum tamen ipsi uel decretis maiorum, uel preceptis Scripturarum non obediant inclinare, sed ea uel contemnant penitus, uel pro suo conentur arbitrio leuigare. Sed quia commendabilis auctoritas est dicendi, ipsa premonstratio faciendi, qui de obedientia disputant, uel potentialiter imperant, non satis audiuntur, si non et ipsi obedientie legibus obsequuntur; si cum iubent alios precepta sanctitatis humiliter adimplere, non et ipsi elaborant sancti et humiles ueraciter apparere. Quidquid enim iubendum est, intimatur efficacius preagendo, quam solo uerborum strepitu preloquendo, presertim si quod facile est ad iubendum, difficile esse cognoscitur ad implendum. Quod quidem Aod iudicem  filiorum Isrel non latebat, qui suos ire iubens in prelium, eosdem precedebat. »Aod, inquit, insonuit buccina in monte Ephraim: descenderuntque filii Isrel cum eo, ipso in fronte gradiente. Qui dixit ad eos: Sequimini me. Descenderunt post eum, et percusserunt Moabitas circiter decem millia .« Bene iudex fortissimus ad prelium filios Isrel cohortatur, cum et ipse promptior in fronte agminis gradiatur: sciens quia non satis commendabiliter graue negotium imperatur, si imperans eneruiter molli otio declaratur. Quod etiam Abimelech in obsidione turris Sichem uisus est demonstrare, qui quod uerbo imperauit, exemplo uoluit premonstrare. »Arrepta, inquit, securi precidit arboris ramum: impositumque ferens humero dixit ad socios:  Quod me uidetis facere, cito facite .« Et adiungit: »Igitur certatim ramos de arboribus precidentes sequebantur ducem. Qui circumdantes presidium succenderunt, atque ita factum est, ut fumo et igne mille hominum necarentur .« uidetis exercitum preceptis uelociter obedire, cum ducem suum uidet non tam uerbis quam operibus anteire, quia non mediocriter fortem reddit obedientiam subsequentis ipsa forma proposita fortiter precedentis. Quod et Iudam Machabeum existimo nullatenus ignorasse, qui omnes suos uenire iubens in prelium, ad hostes prior legitur transfretasse. »Ut autem, inquit, appropinquauit Iudas ad torrentem aque, statuit scribas populi secus torrentem, et mandauit eis dicens: Neminem hominum reliqueritis:  502 sed ueniant omnes in prelium. Et transfretauit ad illos prior, et omnis populus post eum: et contriti sunt ante faciem eorum omnes .« Et in sequenti libro: »Ipse, inquit, primus Machabeus sumptis armis ceteros adhortatus est simul secum periculum subire .« Patet quia fiducialiter imperat, qui etiam legi obtemperat, qui torpere ignauia existimat inhonestum, eum qui ceteris iniungit quidquam difficile uel molestum. Qui uero ad agendum grandia muliebriter elanguescit, profecto iniungere ceteris eadem erubescit; et, si forte pudore relegato ad iubendum procaciter intumescit, nimirum eius uerbositas, quoniam nulla uite munit auctoritas, non recipitur, sed uilescit. Quis enim  obaudiret si iudex preciperet ut prelium exercitus graderetur, ut molestias estus uel frigoris equanimiter pateretur, ut inedias, uigilias, castrorum grauamina spe uictorie leuia reputaret, ut pro pace, pro patria, usque ad mortem fortiter decertaret; si non etiam ipse iudex esset ad eadem pariter expeditus, si torperet ignauia, lenociniis carnalibus irretitus, uaporibus adgaudens balneorum, crines muliebriter redimitus, sub umbra in cubiculo plumarum mollitie delinitus, inter cibos accuratos, et secundos calices lumborum exaudiens appetitus? Expedit ergo ut princeps qui iniungit bellum militibus, sit quasi unus ex eisdem eque militibus, et cum princeps habeatur, loco et merito dignitatis militem se exhibeat pari exercitio probitatis. Unde apud quemdam  inuenitur quidam princeps militum commendari: qui cum uellet socios ad prelium efficaciter exhortari, studebat inter eos non tam uerbis perstrepere, quam manu ualida preliari. »Multum, inquit, ipse pugnare, sepe hostem ferire, strenui militis et boni imperatoris officia simul exsequebatur.« Est igitur omnibus obedientie necessaria fortitudo, per quam tam iubenti, quam obsequenti meritorum acquiritur claritudo, dum eis qui imperat se ipsum studet formam probabilem exhibere, et subiectus obtemperat exemplo proposito fortiter adherere.



CAPITULUM XIII.

Denique Dauid, a quo quarta mundi etas exordium dicitur accepisse, ad hunc obedientie quartum gradum  creditur peruenisse, qui populi princeps factus, non putat congruum umbra et otio delectari, sed utilitati illius obediens gaudet indefessa fortitudine preliari. Cui rei uidetur et eius interpretatio nominis concordare, que ostensa inuenitur fortidinem resonare. Interpretatur enim Dauid manu fortis. Et ipse nimirum manu fortis congrue nominatur, qui ex precepto Domini eius prelia preliatur, qui adeptus robustam obedientie iuuentutem, exhibet preliando Deo placidam seruitutem. Ad quam eum nequam Saul salubriter commonebat, fidelique militi rex imperans dignum obsequium iniungebat. »Tu tantummodo, inquit, esto fortis: et preliare prelia Domini .« Quod etiam commendans illa mulier Abigail, prudenter loquebatur, cum  eumdem Dauid ad misericordiam flectere nitebatur. »Faciens, inquit, faciet Dominus tibi domino meo domum fidelem, quia prelia Domini, domine mi, tu preliaris .« Ille quidem prelia Domini preliatur, qui in castris obedientie conuersatur, qui in eis, Ecclesie hostibus, totis uiribus aduersatur, et pro pace fidelium sustinere quasuis molestias non grauatur, qui propter Deum assiduis afflictionibus tribulatur, et in suis libenter infirmitatibus gloriatur, qui in omnibus que strenue et fideliter operatur, eum cui parere et placere disposuit Dominum ueneratur. Hec autem prelia Dauid insatiabiliter appetiuit, ad hec gnauiter peragenda, inuicta fortitudine; in his labore grato iuuentutem suam attriuit;  in his usque ad senium Deo fideliter obediuit. Et quoniam hanc. sibi inesse preliandi fortitudinem attendebat, ex qua uictorie triumphantis inconfusibilem spem habebat; ipsam uero fortitudinem non a se sed a Deo sibi esse ueraciter cognoscebat, ut et illam fortius et perfectius obtineret, recte eumdem Deum tanti largitorem muneris diligebat, ipsumque et fortitudinem et spem suam esse gratanter aiebat: »Diligam te, inquit, Domine, fortitudo mea ;« et alibi: »Domine, inquit, spes mea a iuuentute mea .« Dominum dicit fortitudinem suam, Dominum dicit et spem suam, quia illius est donum huius commendabilis fortitudo, illius est et donum Dei efficax certitudo. »Domine, inquit,  spes mea a iuuentute mea.« Ac si dicat: Ex quo mihi contulisti fortitudinem iuuentutis, ex eo contulisti et spem salutis, quia te operante fortis audacia preliandi consequenter largitur fiduciam triumphandi. Alioquin si non pregreditur diuini muneris fortitudo, non consequitur spei efficax certitudo: et desperans uiribus eneruatis ad obtinendam gloriam non laborat, et torpentem otio tristis confusio decolorat. Econtra idem Dauid in alio psalmo dicit: »Introibo ad altare Dei, ad Deum qui letificat iuuentutem meam .« Tunc quippe Deus nostram letificat iuuentutem, cum nostre fortitudini certe spei suggerit et uirtutem, sicut eadem fortitudo merore contrahitur et egrescit, cum ad fortia peragendum nulla spe glorie iuuenescit.  Leta uero iuuentus diligens fortiter obedire, ad altare Dei se spondet introire, quia tunc demum in holocaustum Deo poterit se offerre, 503 cum primum molli otio quisque fortia dilexerit anteferre. Hec est iuuentus illa, cui hostis mundus plurimum aduersatur, cuius fortitudinem succumbens uiribus admiratur: cui tentator inefficax assidue insidias machinatur eamque posse flecti quauis fallacia suspicatur. uerum illa usu patiendi plurimum roboratur, roborata uero spe laudis, et glorie non inaniter gratulatur; quia, etsi hostes ei queuis obstacula possunt nequiter adhibere, tamen donante gratia non possunt preualere. De quibus alibi dicit: »Sepe expugnauerunt me a iuuentute mea; etenim non potuerunt mihi .«  Ac si dicat: Ob hoc impugnationes suas non cessant inculcare, quia iuuentutem meam non preualent conculcare, que si aliquando se illorum ditioni perdita subdidisset, profecto ab impugnando uictrix illorum malitia quieuisset. Sepe igitur impugnauerunt me a iuuentute mea; et: »Ego sum in laboribus a iuuentute mea .« Quia ex quo iuuenilem fortitudinem sum sortitus, ex eo sum maioribus impugnationibus hostium appetitus, quia fidelis Deus non dat eisdem hostibus potestatem, uel licentiam impugnandi, nisi cum mihi adesse uiderit fortitudinem repugnandi. Ergo a iuuentute mea graues impetus hostium sum perpessus, sed repugnans, expugnans labore diutino, et continuo non  defessus, ex quo potui preliari, multa sum congredientium turba pressus, sed potens in eo qui me confortauit, superincumbente tribulationum diluuio non oppressus. Hanc autem potentiam, qua Dauid aduersus hostes suos inuentus est preualere, Saul eius persecutor in spiritu potuit preuidere: et cum sciret quod eamdem non posset reprimens cohibere, miser non erubuit et laudare inuidens, et laudans inuidere. »Benedictus, inquit, tu fili mi Dauid; et quidem faciens facies, et potens poteris .« Et supra: »Iratus, inquit, Saul aduersus Ionatham dixit: Omnibus diebus quibus filius Isai uixerit super terram, non stabilieris tu, neque regnum tuum: itaque iam nunc mitte, et adduc eum ad me, quia filius mortis est .« Solet  quisque inuidus nichil molestius sustinere, quam quod uidet alterum euentu prospero preeminere; et quamuis illum commendare uirtutum merito compellatur, tamen inuidentie tormento intolerabili cruciatur. Quia enim Ioseph a patre cunctis filiis plus amatur, illorum aduersus eum odium suscitatur; et postquam ille simplex uisum eisdem fratribus somnium enarrauit, huiusmodi sermo maiorem inuidie et odii fomitem ministrauit. Denique iuxta quemdam ethnicum:

Inuidia Siculi non inuenere tyranni
Tormentum maius,
quia, et si corpus ab illis occiditur, tamen fortis animus flecti nescit; inuidia uero maiori damno, primum interior animus computrescit, et consequenter  corpus compatiens contabescit. Unde et in captiuis comicus ille Plautus, miserorum proprium dicit esse, ut semper inuideant eis quos uiderint bonos esse:

Est, inquit, miserorum, ut maleuolentes sint, et inuideant bonis.

Torquetur ergo Saul inuidia, cum Dauid potentiam intuetur; nec intra silentium eius peruersitas continetur, quin uerbo et opere ad demonstrandum quod misere inuidet effrenetur, quia princeps ille nequam, qui uinculis obedientie non tenetur, qui sensu obstinato Creatorem offendere non ueretur, nil molestius reputat, quam si ceteros uideat sanctitatis legibus fortiter obedire, et uictrici obedientia ad honorem et gloriam peruenire. Tunc enim regnum  illius irreparabiliter infirmatur, cum iusti obedientia fortitudine confirmatur, tunc illius diripiuntur uasa, uel spolia, et captiuatur perdita fortitudo, cum huic indulgetur fortis obedientie plenitudo: tunc rex ille cum exercitu misero uictus confusione debita deturpatur, cum iste manu fortis regni solio sublimatur. In hac enim obedientia fortem esse, hoc est procul dubio regem esse, quia qui mandatis celestibus fortiter famulatur, potestatibus aduersariis imperialiter dominatur: et quo amplius studet seruum se humilem uirtutibus exhibere, eo fortius inuenitur uitiis iure regio presidere. Denique illa mundi quarta etas, cuius in exordio Dauid dicitur rex fuisse, post eumdem Dauid usque ad finem sui  reges legitur habuisse, et mundus florens prouectu iuuenilis etatis, inuenitur etiam floruisse sceptro regie potestatis. Et pulchre regum imperio mundi iuuentus inuenta est preeminere, et mundane iuuentuti regum series presidere, ut detur intelligi quia fortitudinem regiam iuuentutis obtinet plenitudo, et eidem iuuentuti quasi familiariter presidet regia fortitudo. Ob hoc autem fortitudo recte etiam regia nominatur, quia quasi proprie ipsa regibus assignatur. Dum sine ea nec regnum suum preualent retentare, nec fines hostium uictricibus aquilis penetrare. Unde cum de Rege regum aduersis principibus diceretur: »Tollite portas principes uestras, et introibit Rex glorie ;« eidem principes responderunt: »Quis est iste Rex glorie?«   Ac si dicant: Si rex uester portas nostras appetit introire, dicite quis ille sit qui aduersus eas audeat uel mutire, cum tot retro diebus nullis huc uenerit tam fidenter, easdem portas nullus irruperit uiolenter? Et cum sciretur quia ille non solum regali nomine prefulgebat, sed, quod est regis proprium, fortitudine prepollebat, querentibus: »Quis est iste Rex glorie,« responsum est: »Dominus fortis et potens, Dominus potens in prelio .« Hoc est dicere: Si de rege glorie inter uos 504 questio uentilatur, hic nimirum re magis quam nomine rex esse comprobatur, quia fortis et potens aduersus omnes contrarios principatus, triumphale solium obtinebit, honore et gloria coronatus . »Dominus fortis et potens, Dominus potens in prelio.«  Ad hanc uocem omnes illi maligni principes diffugerunt, et porte infernales ruptis uectibus patuerunt; et fortis armatus atrium suum ultra non preualuit custodire , cum rex glorie fortior et potentior illuc dignatus est aduenire. Qui merito rex dictus est, non solum cum infernum potenter triumphauit; sed et cum ante iudicem, irrisiones, colaphos, sputa, opprobria tolerauit, quia regium est non solum fines hostium felici uictoria possidere, sed et eorum molestias inuicta patientia sustinere. Quod confirmans idem Christus, iudici qui eum quasi potentior puniebat, interrogatus satis breuiter, et ueraciter respondebat: »Rex sum ego.---Tu dicis, inquit, quia rex sum ego .« Ac si dicat:  Putas quidem potestatem in me regiam te habere, sed hec tua potestas non potest diutius permanere, quia huius quam tantopere diligis altitudo, non mansoria, sed transitoria est pulchritudo. Regnum uero meum, etsi hic impugnat passionum momentanea mestitudo, indeclinabiliter tamen sustentat inuicta obedientie fortitudo; prouehit autem illud spei inconfusibilis certitudo: consummat autem celestis glorie indeficiens claritudo. uere igitur rex sum ego, quia siue patiar, siue moriar, a fortitudine obedientie non recedo, sed pede indeclinabili, per angustam eius semitam sic incedo, ut cum in ea uidear graues hostium impetus sustinere, tamen inueniar uirtute regia preualere. Huic autem regi, etsi non potest quisquam alius obediens cequari,  tamen necesse est ut pro suo eum modulo studeat imitari; imitabitur autem, si ad obediendum fuerit non solum fortiter expeditus, sed in eadem expeditione prudenter etiam eruditus. Decet enim obedientem non solum fortem esse, ut pro lege diuina constanter patiatur; sed etiam eruditum, ut sciat quid, qualiter exsequatur, ne quod fidenter eius uel aggreditur, uel prosequitur fortitudo, decoloret intellectus imparis hebetudo; sed cum in agendo constantia inflexibilis teneatur, agendi quoque prudentia, uel consilium non insufficiens habeatur. Obedientia quippe satis adhuc est et inculta, que innixa tantum fortitudini, permanet inconsulta: et ipso fortitudinis impetu nonnunquam detrimentum incurrit, si ei eruditio prudenti consilio non succurrit.  Ideo Dominus quibus dicit: »Estote fortes in bello, et pugnate cum antiquo serpente;« eisdem alibi dicit: »Estote prudentes sicut serpentes ,« ut det intelligi ei qui uult perfectius obedire, sicut fortitudinem, sic et prudentiam conuenire, quia sicut ad aggrediendum quod difficile est, fortitudine premunitur, sic necessario ad sciendum qualiter illud aggredi debeat, eruditur. Quod etiam propheta diuino doctus Spiritu designauit, qui quos fortes nouerat, ad eruditionem et intelligentiam inuitauit. »Et nunc, ait, reges intelligite; erudimini, qui iudicatis terram .« Et liber Sapientie. »Ad uos, inquit, reges, sunt hi sermones mei, ut discatis sapientiam, et non excedatis .« Reges dicit apud quos fortitudo, que propria regum est,  prepollebat, quos forte aduersus hostes eiusdem fiducia fortitudinis extollebat; sed ut eos uel presumptio propria, uel hostilis uersutia non seducat, uult ut ipsam fortitudinem intelligens eruditio freno consilii circumducat.



CAPITULUM XIu.

Hic est obedientie quintus gradus, ad quem necessario peruenitur; hec est uirilis etas, qua congrue obediens insignitur, ut quem reddit iuuenem fortis constantia preliandi, eum quoque uirum efficiat prudens consilium ordinandi. Neque enim facile sufficientem uictoriam obtinebit, qui in agendo fortia necessarium ordinem non tenebit, existimans cuncta se posse peragere uiolenter, nec multum curans si quid egerit imprudenter. Nam, etsi regnum  celorum uim patitur, et uiolenti diripiunt illud: tamen idem regnum uiolentia nullatenus assequitur, nisi eam prudens consilium moderetur, cum non nisi prudentes uirgines potuerint ad nuptias introire, et ad prudentiam serpentinam apostolos Dominus uoluerit erudire. Sicut ergo annorum iuuentutem uiuendi ordine uirilis etas prosequitur, in qua fortis uiribus processu temporis, prudentie maturioris efficitur: sic obedientie fortitudini proficiendi ordine discreta prudentia superadiungitur, cuius quasi uirili consilio eius gressus prudenter dirigitur. Unde Salomon in Prouerbiis: »uir, inquit, prudens diriget gressus suos .« Neque enim ad tenendum iter obedientie fortitudo sufficit gradiendi, nisi  presto sit et prudens consilium dirigendi, cum extra uiam plerumque fortiter decurratur, et cursu deuio non nisi dispendium incurratur. Quod autem consilium fortitudine quasi dignius, et sublimius habeatur, apud Isaiam prophetam euidentius demonstratur, qui cum super florem Iesse septem spiritus requiescere memorauit, primo consilium, postmodum fortitudinem nominauit. A superiori quippe inchoans, et deorsum uersus, per ordinem ueniens, ad postremum sic ait: »Et requiescet super eum spiritus sapientie et intellectus, spiritus consilii et fortitudinis .« Ubi datur 505 intelligi, quia cum in catalogo spirituum non parum ualeat fortitudo, tamen quiddam sublimius habeat prudentis consilii plenitudo, quia illa, etsi  non hostis uiribus, tamen cedit laqueis seductoriis compedita, nisi huius cauto moderamine fuerit custodita. Propter quod sapiens quidam ait: »Melior est sapientia quam uires; et uir prudens magis quam fortis .« Denique in bellis quantum ualeat prudens consilium, declaratur, si diuina Scriptura diligentius attendatur. Cum Mathathias moriturus filios suos sollicitius informaret, et quis in quo preesset ceteris diligentius ordinaret: »Ecce, inquit, Simon frater uester, scio quod uir consilii est; ipsum audite semper, et Iudas Machabeus, fortis uiribus a iuuentute sua, sit uobis princeps militie, et ipse aget bellum populi .« Sic nimirum pater uult ut Iudas fortis uiribus militie preferatur, ut tamen Simon uir consilii prius  in omnibus audiatur, ne si eo inaudito quisquam fortis ad bellum presumat proficisci, compellatur ruinam magis quam uictoriam adipisci. Unde in sequentibus inuenitur quia nonnulli corruerunt, pro eo quod in sua confisi fortitudine, ad bellum sine consilio processerunt. »In die, inquit, illa ceciderunt sacerdotes in bello, dum uolunt sicut Iudas fortiter facere, dum sine consilio exeunt in prelium .« Et infra: »Simon, inquit, et qui cum ipso erunt, pugnauerunt contra Bacchidem: et contritus est ab eis, et afflixerunt eum ualde, quoniam consilium eius, et congressus eius erat inanis .« uidetis quod ad Iudam, et eos qui cum eo sunt, uictoria non accessit, quia eos preliantes consilium non precessit; Simon uero, uir  consilii, afflixit aduersarios et contriuit, quorum fortitudinem prudens consilium non muniuit. Ideo iehsu filius Syrac, iustum erudiens: »Fili, ait, sine consilio nichil facias, et post factum non penitebis .« Hostilis quippe et uersuta malitia que semper iustum satagit subiugare, cum illius fortitudinem a rectitudine consilii uiderit deuiare, fidenter eum aggreditur, et si non uiribus expugnare, tamen blanditiarum retibus colligare, sciens quia fortitudo plerumque cedit dulci eloquio muliercule deceptricis: »Fauus quippe distillans labia meretricis .« De qua Salomon in Prouerbiis: »Fouea, inquit, profunda est meretrix, insidiatur in uia quasi latro, et quos incautos uiderit,  interficiet .« Pulchre ista meretrix insidians quasi latro, non prudentes, sed incautos interficere predicatur, quia hostilis uersutia non tam iustorum fortitudinem, quam prudentiam exsecratur. Imo quo eos uiderit fortiores, eo amplius gloriatur, si illorum incauta fortitudo eius forte blanditiis seducatur. Quibus autem fallaciis eadem uersutia iusti fortitudinem comprehendit, cum eam non esse uirili munitam consilio deprehendit, superius idem Salomon satis eleganter ostendit, in qua ostensione reuocare ab iisdem nexibus nos intendit: »Considero, inquit, uecordem iuuenem qui transit in platea iuxta angulum .« Per uecordem iuuenem puto inconsultam iusti fortitudinem figurari, quia sicut in iuuene fortitudo, sic in  corde prudentia consilii uidetur designari, quam nimirum qui non curat in his que agit salubriter obtinere, ipsum etiam cor merito conuincitur non habere. Unde infra dicitur: »uirga in dorso eius, qui indiget corde .« Ac si dicat: Qui cordis prudentia non refugit indigere, flagellum imprudentium recte compellitur sustinere. Et propheta Osee cordis nomine prudentiam figurauit, qui columbe seducte imprudentem populum comparauit: »Factus est, inquit, Ephraim quasi columba seducta, non habens cor .« Quasi columba erat Ephraim, qui fratres suos amore simplici diligebat, sed seducta non habens cor, qui hostiles tendiculas prudenti consilio non canebat, cum fere inutilis habeatur simplicitas columbina, nisi eam  erudiat prudentia serpentina. Huiusmodi »uecordem iuuenem considero, ait Salomon, qui transit in platea iuxta angulum: et prope uiam domus illius graditur in obscuro, aduesperascente die, in noctis tenebris, et caligine .« Per obscurum et uesperam, noctem et caliginem, uidetur illius iuuenis multiplicem ignorantiam designare, pro qua hostili factioni inuenitur amplius propinquare, qui si sole radiante iter rectum et angustum prudenter tenuisset, profecto illi accessus faciles non dedisset. »Ecce, inquit, mulier occurrit illi ornatu meretricio, preparata ad capiendas animas .« Per hanc mulierem, hostilis deceptio non incongrue figuratur, que ad capiendas animas ornatu meretricio preparatur, ut quod hasta, uel gladio, uel  ceteris bellorum non preualet armamentis, procaci uultus fallacia, et uerborum perficiat blandimentis. Unde sequitur: »Apprehensumque deosculatur iuuenem; et procaci uultu blanditur, dicens: ueni, inebriemur uberibus, donec illucescat dies; et fruamur cupitis amplexibus .« Ac si dicat: Doctrina carnali et lutea uolo te debriari, grata mollitie meorum amplexuum delectari; donec dies nobis congaudentibus illucescat, id est donec effectu concupito nostrum desiderium hilarescat. Quare autem quod postulat posse fieri non desperet, et uecordi iuueni falsa pro ueris efficaciter asseueret, causam competentem uidetur mulier non tacere, in quo diuina Scriptura, etsi non illum iuuenem, tamen  nos doctiores uoluit exhibere. Cum enim dixisset: »ueni, fruamur cupitis amplexibus,« subiunxit: »Non est enim uir in domo sua; abiit 506 uia longissima .« Profecto si uia longissima non abiisset, si in domo sua, prout decuerat, uir fuisset, non facile iuuenem predicta mulier decepisset, sed huic ille et prudenti fortitudine et forti prudentia restitisset. »Non est, inquit, uir in domo sua.« uirum estimo prudens consilium debere intelligi, quod nisi fortitudini principetur, nisi in corde obedientis familiariter demoretur, in illud subdole uirtus illabitur inimica, et seductibilem iuuenem subuertit mulier impudica. De qua subiungit Scriptura: »Irretiuit eum multis sermonibus: et blanditiis labiorum protraxit illum .« Non  arcu, non gladio, non eum iaculis appetiuit, sed blandis labiorum sermonibus irretiuit; et quem nouit pressum et oppressum imprudentis nubilo cecitatis, traxit et attraxit loro seductorie uoluptatis. De quo subiungitur: »Statim eam sequitur quasi bos ductus ad uictimam, ignorans quod ad uincula stultus trahatur .« Cum enim fortitudo imprudentie tenebris obscuratur, nec uirili consilio ad cauendum hostis insidias informatur, facile quidem blandimentis mendacibus delinita seduci, et seducta, quasi bos ad uictimam, potest duci. Quocirca obedientem qui iuuenili fortitudine gloriatur, consequenter Scriptura uerbis dulcibus exhortatur ne huius deceptionis meretricie mollibus uinculis abstrahatur, sed ab eius accursu et incursu, pede  prouido retrahatur. »Nunc ergo, inquit, fili, audi me, ne abstrahatur in uiis illius mens tua, neque decipiaris semitis eius; multos enim uulneratos deiecit, et fortissimi quique interfecti sunt ab ea .« Non dixit: Prudentissimi quique, sed: »Fortissimi quique interfecti sunt ab ea,« ut eum qui se fortem esse considerat diligentius admoneret, ne in sua tantum fortitudine spem haberet, sed in acquirendo prudens consilium studeret diligentiam adhibere, sine quo fortitudo perfectum uictorie titulum non potest obtinere. Unde Salomon cum dixisset: »Mulierem fortem quis inueniet?«  paulo infra subiunxit: »Operata est consilio manuum suarum « ut ostenderet eam fortitudinem debere laudabiliter predicari, que inuenitur  consilio manuum operari, non tam in illa, quam in isto uitam laudabilem collocari, sicut alius uidetur quidam sapiens protestari: »Omnia, inquit, fac cum consilio, et uiues.« Debet igitur obediens in cubiculo cordis sui quasdam quasi nuptias celebrare, et nexu irremisso consilium fortitudini copulare, ut hec illi lege debita principetur, et impetus iuueniles uirilis discretio moderetur.



CAPITULUM Xu.

Quod autem sicut iuueni uirium fortitudo, sic et uiro conueniat maturioris consilii plenitudo, Salomon in eisdem Prouerbiis uisus est designare, cum utrique quod suum est signanter uoluit assignare: »Exsultatio, inquit, iuuenum, fortitudo eorum  .« Et supra: »Sicut aqua profunda, sic consilium in corde uiri .« Et iterum: »De fructu oris uiri replebitur uenter eius .« Et illud: »Aqua profunda, uerba ex ore uiri .« uiro consilium prudenter attribuit, quod nimirum iuuentus obtinere nondum promeruit, quia, etsi ei ad acquirendum amor et studium uidentur suffragari, tamen angustia temporis inuenitur adhuc aliquantum refragari. Neque enim paruo tempore opus est ei qui uirilem uult prudentiam adipisci, et ad eius cumulum profectu congruo proficisci; sed cum in illius camino feruore debito sit accinctus, necesse est usu diutino sit etiam expolitus. Recte ergo huius perfectio uirili primum assignatur etati, in qua breue spatium studiose non preiudicat uoluntati,  sed, si gratia preeunte torporis non officit hebetudo, adducit ad perfectum congrua temporis longitudo. Quod attendens Eliu aiebat: »Ideo, uiri cordati, audite me .« Et infra: »uiri intelligentes loquantur mihi, et uir sapiens audiat me .« Illos Eliu ad audiendum se idoneos estimabat, quos repentina iuuentutis scientia non inflabat; sed quos prouentu etatis, in uirum perfectum nouerat peruenisse, et lima exercitii competentem cordis prudentiam acquisisse. Unde et ipsum Iob arguens admiratur, quem etate uirum aspiciens, expertem prudentie arbitratur, cum uirili etati sciat prudentiam conuenire, cui ipse Iob curam et studium debuerat impertire. »Quis est, inquit, uir sicut Iob, qui bibit subsannationem  quasi aquam; qui graditur cum operantibus iniquitatem?«  Et subiungit: »Ideo, uiri cordati, audite me;« ac si dicat: Quia scio ad uiros quasi specialiter prudentiam pertinere, illos ad me audiendum debeo commonere; cuius rei gratiam Iob non meruit obtinere, quia se in illa forte, cum posset, noluit exercere. Quam tamen calumniam Iob superius a se sollicite relegauit; seque esse prudentem ueraciter et humiliter affirmauit. »Et mihi, ait, est cor sicut et uobis, nec inferior uestri sum .« Iniuste ergo imprudentem eum Eliu iudicauit, cum ad se audiendum cordatos uiros contumaciter inuitauit, qui tamen non ex toto a ueritatis regula declinauit, dum quasi  propriam uirorum prudentiam esse existimauit. Non enim possunt ad eius summam facile promoueri, qui in ea contempserint diutius exerceri, qui 507 cum adhuc debeant intra paruulorum numerum contineri, audent procaciter perfectorum prudentiam polliceri. De qualibus perfectis Paulus dicit: »Perfectorum est solidus cibus, qui pro consuetudine exercitatos habent sensus .« Illos Paulus ad cibum solidum recte idoneos existimauit, quos diutini temporis studium informauit, quorum sensus exercuit laboriosa discendi consuetudo, non subuertit affectata exterioris nominis pulchritudo. Qualem se esse quidam satyricus asserebat, qui petas repentinos presumptionis mordaciter arguebat:

 Nec fonte, inquit, labra prolui caballino,
Nec in bicipiti somniasse Parnasso.
Memini me ut sic repente peta prodirem. PERS., prol., 1, 2, 3.
Non uidetur satyrico satis esse commendabilis scientia repentina, que saltu prepropero in medium contempta prosilit officina, que lima carens, studii tumet uentositate presumptiua, nec eam ad perfectum ducit expolitio completiua. Recte ergo et Dauid eum qui non abiit in consilio impiorum, in capite libri  aurum uoluit appellare, et eumdem uirum beatum predicare; quia uirilis fuit prudentie imprudentium consilio non seduci, et beati portio muneris in diuine legis promptuarium introduci, ut assidua eius meditatione doctior redderetur, et in uirum  perfectum proficiens, prudentis obedientie laudibus bearetur. Denique Roboam filius Salomonis, quia prudentium uirorum monita non audiuit, sed eorum, qui secum nutriti fuerant, consilio iuuenum obediuit, regnum patris quod eatenus indiuisa concordia fuerat counitum, diuisione irreparabili reddidit bipertitum, cuius decem tribus ad Ieroboam filium Nabath transierunt, due uero relique non suo, sed Dauid merito sub ipso remanserunt. Unde Scriptura eumdem Roboam minutum prudentia, non tam stultum, quam stultitiam, emphatice nominauit: peruerso cuius consilio populus ab unitate pristina declinauit. »Et reliquit post se de semine suo gentis stultitiam, et minutum prudentia Roboam, qui auertit gentem consilio .« Quia Roboam  uirili prudentia non fuit eruditus, sed iuuenili consilio contumaciter infrunitus, auertit gentem suam, ut non ei successionis ordine deseruiret, sed ad tribum aliam pars imperii maxima deueniret. In quo patet quam necessario fortitudini prudentia coniungatur, quam necessario fortis obedientia prudenti consilio muniatur, ut cum in exsequendo quod iustum est nullo sit difficultatis obstaculo prepedita, sit etiam exercitio intelligentie prudentis erudita. Neque enim sufficienter fortitudo sua Roboam conseruauit, quam tamen idem esse non mediocrem existimauit, ita ut pro ea patri suo contumaciter se preferret, cum ad preces populi, seniorum consilio imprudentiam iuuenum anteferret. »Minimus, inquit, digitus meus grossior est lumbis  patris mei ;« ac si dicat: Opus meum uel minimum reddit grossius et plenius solida fortitudo, patrem uero meum arguit mollis et tenera grossitudo; quia et ego ad agendum fortia fortiter sum paratus, et pater meus lumborum mollitie muliebriter eneruatus. Sciebat Roboam quia decet principem congrua fortitudine roborari, sed ignarus forsitan quia decet eamdem fortitudinem prudenti consilio gubernari, et ob hoc, sic de sua fortitudine gloriatur, ut minutus prudentia regni quoque paterni gloria minuatur. Non ergo sufficit ad agendum fortia quemuis impulsu fortitudinis agitari, nisi etiam nouerit adeptam fortitudinem consulta prudentia moderari, ut cui fortitudo audacem agendi  ministrat appetitum, cum zona prudentis consilii reddat efficaciter expeditum. Sic enim cursor agilis proposito brauio facile non potitur, si in currendo laxis uestimentorum sinibus prepeditur; sic agendi fortitudo laude sperata nullatenus gloriatur, nisi in agendo prudentie balteo precingatur, imo nonnunquam quo se fortius putat ire, eo ad casum grauiorem compellitur precipitatius deuenire. Propter quod et Dominus dicit ad Iob: »Accinge sicut uir lumbos tuos ;« ac si dicat: Fortitudo tua non satis commendatur, si non uirili consilio prudenter accingatur, quia tenebrosis imprudentie sinibus obuoluta, cum affectat currere, ruit in precipitium prouoluta. Inde est quod etiam ipsum Dominum Propheta commendauit: »Qui ad currendam  uiam ut gigas fortiter exsultauit .---Indutus est, inquit, Dominus fortitudinem, et precinxit se .« Non solum quippe Dominus fortitudinem indutus est, sed ne quasi superabundans efflueret, precinctus est; sciens quia tunc fortitudo rectius et perfectius operatur, cum eam cingens et astringens prudens consilium moderatur. Unde angelus qui in forma hominis hominibus diuino iussu apparuit, seque illis adiutorem non solum fortem, sed et prudentem exhibuit, sicut ad demonstrandum quia fortis erat, iuuenis uoluit apparere, sic ad demonstrandum quia prudens erat, se precinctum uoluit exhibere: »Egressus, inquit, Tobias inuenit iuuenem stantem precinctum, et quasi paratum ad ambulandum .« Precinctus quidem  erat, qui fortitudinem, qua demonium religauit, prudenti consilio mirabiliter ordinauit, ut cum prudentiam confortaret agilis fortitudo, fortitudinem temperaret prudentis consilii plenitudo. Non est ergo sufficienter ad agendum fortia preparatus, nisi qui et munitus fortitudine et prudentia fuerit informatus, qui in quarto gradu obedientie fortitudinem est 508 indutus, et quinto proficiendi ordine prudentiam assecutus.



CAPITULUM XuI.

Denique mundi quinta etas a Iechonia sumit exordium, qui preparatus Domini interpretatur, eo quod illo tempore populus Isrel ad hoc a Domino preparatur, ut non solum fortiter, sed et prudenter captiuitatis  molestias patiatur. Sub illo quippe filii Isrel pressi iugo diuine iussionis, relicta terra natiuitatis sue, fiunt incole Babylonis, ut illic exsulantes discant patiendi experimento, quod antea prophetarum fuerant commoniti documento. Illa enim scientia perfectior existimatur, que per experientiam confirmatur, dum quod a foris auribus perstrepit doctrina lectionis, intus tenet et retinet experientia passionis. De qua ad Philippenses apostolus Paulus dicit: »Scio penuriam pati .« Illam, ut existimo, scientiam Paulus dicit, que acquiritur non legendo, sed eam de qua loquitur penuriam patiendo: et patientia proficiens probationem operatur, probatio spem, per quam animus confortatur; spes autem donante gratia non confundit, quia caritas  Dei in cordibus sic sperantium se diffundit . Ad hoc igitur Deus in illa etate filios Isrel uoluit promouere, ut queuis incommoda non solum possent, sed experimento discerent sustinere: ut hac eruditione conuenienter informati, inuenirentur et forti prudentia et prudenti fortitudine ad obedientiam preparati. Hoc nimirum et Iechonias interpretatione sui nominis designauit, a quo illa etas, ut iam dictum est, inchoauit: et Ioannes Baptista in eremo uoce terribili predicauit, qui eamdem etatem quasi limes et terminus consummauit. »Parate, inquit, uiam Domini, rectas facite semitas Dei nostri .« Tunc nimirum uia Domini preparatur, tunc per rectas eius semitas ambulatur, cum opus ueritatis  ad prudentie regulam informatur, ut in forti et opere et consilio indeclinabiliter maneatur. Quod quia non ex nobis, sed ex Deo est, ne quis audeat gloriari, Propheta humiliter Deum super hoc uoluit deprecari: »Dirige, inquit, me in ueritate tua, et doce me .« uidit quemquam non sufficienter in ueritate dirigi sanctitatis, si non etiam informatus esset doctrina ueritatis, quia, etsi ut alibi testatur intelligi a mandatis, tamen sine intellectu non perfecte graditur in mandatis. »Ideo da mihi, inquit, intellectum et scrutabor legem tuam, et custodiam illam in toto corde meo .« In toto corde lex Dei nullatenus custoditur, si non scrutante intellectu eadem custodia preuenitur; sed cum fortis obediens scrutatione sollicita prudenter  eruditur, tunc diuine legi perfectus, quo prudentius obeditur. Intelligens ergo Dauid ad hunc gradum obedientie se profectum, et Deum benedicens qui tribuit ei intellectum: »Paratum cor meum, inquit, Deus; paratum cor meum, cantabo et psallam ;« et iterum: »Paratus sum et non sum turbatus, ut custodiam mandata tua ;« que mandata parato satis corde non possunt custodiri, nisi custos, ut dictum est, studuerit prudenter erudiri. In quo gradu obedientie cum quis fuerit sublimatus, cum et iuuenili munitus fortitudine, et uirili prudentia fuerit informatus, necesse est adhuc ulterius se extendat, et quasi habitis non contentus, ad aliquid sublimius manum tendat.



CAPITULUM XuII.

 Restat enim sextus ille profectus uirtutis, que uel senectus obedientie, uel obedientia dicitur senectutis; que quantum in hac uita conceditur, a tumultu etatum precedentium aliena, in throno maiestatis sedet prepotens et serena. Fortitudo quippe iuuenilis aduersantem sibi reperit infirmitatis nostre nimiam grauitatem, uirilis uero prudentia ignorantie cecitatem; ad quarum euincendas molestias necesse fuit laborem et sudorem non mediocrem adhiberi, ut earum ad unguem possent obstacula prohiberi. Ista uero senectus obedientie iam non pugnat, iam molestiis sibi aduersantibus non repugnat, quia eam uel quasi stantem adhuc in acie hostis aduersarius non impugnat, uel cedentem et prebentem  terga fuge compos uictorie non expugnat. Sedet enim, ut dictum est, in sede magistrali, et letatur humiliter honore triumphali, nullusque aduersarius ei procaciter contradicit, et, si forte obmurmurat, maiestate manus silentium hic indicit. Indictum cuius hostes et uitia reuerentur, dictum uero uirtutes cetere uenerantur, dum ei et ab illis pro reuerentia, ut dignum est, defertur, et istis pro diligentia uenerabiliter antefertur. Senectus quippe uenerabilis, non diuturna neque annorum numero computata, quam plerumque molestat egritudo, tussis inquietat, premit moles corporis incuruata, deturpat pallor marcidus rugisque facies exarata; sed quam a tumultu repugnantie profectus maturior alienat, et in excelso concordie acquisita munditie pax serenat.  Etenim quedam huius uel munda pax, uel parata munditia senectutis, quam nec uirilis prudentia, nec obtinere fortitudo potuit iuuentutis, cum scilicet sopita graui molestia preliandi, non lacescit, sed quiescit in sublimi solio iudicandi. »Spiritualis quippe 509 iudicat omnia, et ipse a nemine iudicatur .« Denique apud ethnicos ueteres cum uirilis etas ad certum sui terminum deueniret, et uir lege nature contiguum senectutis uestibulum introiret, licentia generali a preliandi debito laxabatur, et tanquam emeritus quiete et otio sexagenarius fouebatur. Cui etiam de publico sufficiens alimonia deinceps prebebatur, tantoque et honori et timori apud ceteros halebatur, ut etatis priuilegio minorum esset censor, exhortator ad uirtutes, uitiorum liber reprehensor.  Ad hoc enim ista etas precipue congrua uidebatur in qua sanguine frigescente homo iam a uitiorum strepitu feriatur, utpote qui in schola fortitudinis et prudentie lima exercitii ad unguem expolitus, precedentis luxurie, uane laudis et glorie seruili puritate conterit appetitus. In hoc quoque annorum numero uidebatur eis quiddam mysterium contineri, per quod ipsi uolebant omnes diligentius admoneri; quanta perfectio in sexagenario debeat inueniri, quanta ei reuerentia perfectionis merito debeat impertiri. Sex enim ducti decies, uel decem ducti sexies, sexaginta faciunt, quorum denarius ideo perfectus ab arithmeticis affirmatur, quia usque ad eum tamen progressu continuo numeratur, eo autem finito ad unum necessario remeatur, ut computatione  iterata numerus augeatur. Ideo forte et decem precepta legis populo Isrel per manum Moysi Deus scripsit, quibus ei uiuendi regulam sic indixit, ut qui eam obediens adimpleret, perfectus haberetur; nec ab eo quidquam ultra per id temporis quereretur. Senarius autem ob hoc esse perfectus ab illis asseritur, quia ex partibus suis numerus iste primus conficitur; quod apud illos nequaquam paruipendit, nisi qui uirtutem numerorum consideratione debita non attendit. In sex quippe unitates, in tres binarios, in duos senarios, equali portione secatur, cuius trine sectionis si unitas, binarius, ternarius assumatur; eum cuius partes sunt, sic inueniuntur perficere, ut eumdem perfectum  non possunt excedere. Etenim unum, duo, tria  si pariter counimus, nichil minus, nichil amplius, quam eumdem senarium inuenimus. Quodpropter idem numerus qui perfectione commendabilis predicatur, cum uel denarium multiplicat, uel per denarium multiplicatur, liquido patet quante perfectionis qui exinde conficitur numerus habeatur, quanta etati sexagenarie, uel prudentie, uel reuerentie perfectio debeatur. Huius autem senarii perfectio etiam a principio commendatur, cum Deus, qui in mensura et numero et pondere omnia prudenter operatur, sexto die que materialiter uoluit operari perfecit, quo die et hominem ad imaginem suam fecit, quem terrenis omnibus merito rationis prefecit. In quo forte figuraliter intimauit,  quia homo quem sexto die, ut dictum est, figurauit, in cuius figuratione Deus opera consummauit, Creatori suo corde mundo et pacato deberet perfectius obedire, eique obedienti terrena cetera perfecte nichilominus subseruire. A quo statu obedientie, quia homo ille operante serpentis astutia declinauit, et assumpte rationis prestantiam ad muliebre consilium uxoris inclinauit; uenundatus sub peccato posteritatis sue seriem similiter obligauit, a quo nexu non angelus, non propheta, sed sola, quem uoluit, Dei gratia liberauit. Quia uero a perfectione senaria fuerat lapsus homo, sexta mundi etate factus est Deus homo, ut se humanis, non peccatis, sed passionibus conformaret, et hominem deformatum ad perfectionis sue similitudinem reformaret.  In se quippe homine, quem uere passibilem demonstrauit, hominibus ceteris perfectam obedientie semitam premonstrauit, qua Deo Creatori non solum usque ad mortis angustias obeditur, sed in eadem quoque obedientia mentis munde tranquillitas custoditur. Hec nimirum tranquilla munditia predicte congruit senectuti, in qua perfectus obediens non est subditus seruituti; sed de corde puro et bona conscientia sic obedit, ut ei digne inuitabilis proponatur quem etate perfectum antecedit.



CAPITULUM XuIII.

In cuius typo apostolus Paulus uiduam eligendam proponit, non illam adolescentiorem, que luxuriata in Christo nubere iam disponit; quam, Timotheum instruens, diligenter premonet deuitari, ne uel uita  uel fama sacerdotis illius mereatur consortio deturpari; sed uiduam ueterem, non minus sexaginta annorum, que laborare destitit lasciuis passionibus iuniorum, nec uersatur in conflictu duro et dubio uitiorum, cuius sanguis torpuit, elanguit uigor antiquus, muliebria defecerunt, lasciuiens marcuit umbilicus. »uidua, inquit, eligatur non minus sexaginta annorum; si filios educauit, si hospitio recepit, si sanctorum pedes lauit, si tribulationem patientibus subministrauit, si omne opus bonum subsecuta est .« Illa quippe anima sanctorum consortio debet annumerari, illam omnes in Ecclesia debent honore debito uenerari, que bonis operibus diutinum dilexit studium adhibere, affectu et effectu  sanctorum necessitatibus condolere, quibusque iunioribus imitabilem se prebere, Deo mundam et tranquillam iam gaudet obedientiam exhibere, amore celestium a se cuncta 510 carnalia cohibere. »Que, inquit, uere uidua est et desolata, speret in Deo et instet obsecrationibus et orationibus nocte ac die .« Anima que carnale desiderium iam non curat, nec se pretereunti seculo configurat; que cuiquam temporali solatio non incumbit, et non solum illicitis, sed etiam rebus licitis non succumbit: hec, inquam, anima, uere uidua est et desolata, uidua quidem cui uere uiuenti mundus mortuus reputatur, desolata uero, dum nulla uel re uel spe transitorii gaudii confortatur. »Hec autem uidua sperat in Deo, et instat obsecrationibus et orationibus  nocte et die.« Quia enim totam a mundo lubrico spem auertit, ad sperandum in Deo totam libere se conuertit; sic ea que retro sunt, diligens obliuisci, ut ab ipso nisi ipsum, nil desideret adipisci. Quod eius desiderium cum adhuc ab effectu beato differatur, ne huic dilationi quidquam ex aduerso noxium inferatur, obsecrationibus et orationibus sollicitudine mentis instat, ut ab eis nocte uel die deuota uidua non desistat. »Instat, inquit, obsecrationibus et orationibus nocte et die.« Si cuiuslibet ingruat difficultatis aduersitas, fracta, tedia non diffidit, si gratia proficiendi arrideat, elata inani gaudio temere non prefidit; sed sic utrobique feruens et humile suum desiderium moderatur, ut nec a spe sollicitudo, ne spes a sollicitudine seiungatur.  Hec est illa oratio quam sine intermissione monet Apostolus celebrari, cui uere uidua debet in aduersis et prosperis immorari; sic ardens exaudiri, ut dilationem non refugiat sustinere, et sustinendo amplius promeretur id quod postulat gratius obtinere. In qua nimirum oratione idem sine intermissione Apostolus uersabatur, sicut ad Romanos loquens in fronte ipsius Epistole protestatur: »Sine intermissione, inquit, memoriam uestri facio in orationibus meis .« Hoc idem ad Philippenses, hoc et ad Colossenses, hoc etiam ad Thessalonicenses, hoc ad Timotheum, hoc etiam dicit ad Philemonem, quod eorum scilicet assiduam in suis facit orationibus mentionem; orans forte ut et ipsi pacem senilis obedientie preueniente gratia consequantur,  et sereno consensu mentis et corporis mandatis celestibus obsequantur. Unde tam istis quam ceteris fere omnibus, quibus epistolas suas mittit, in cuiusque epistole principio salutem hanc premittit, ut primo eis gratia, deinde pax a Deo conferatur, quo munere et obedientia inchoata proficit et fine debito consummatur. »Gratia, inquit, uobis et pax a Deo .« Huiusmodi ad Ecclesias, huiusmodi salutem ad discipulos Paulus scripsit, excepto ad Hebreos, si tamen epistolam illam scripsit: non enim ipse, ut a quibusdam dicitur, sed sub eius nomine alius eam scripsit; uel ipse potius eam scribens, eo, quod ipse nouit, consilio, salutem ascripsit. Pulchre autem in salute non solum gratiam,  sed et pacem Paulus ponit, et utraque simul iungens, signanter gratiam anteponit; in gratiam gratuitam remissionem intelligens delictorum, in pace uero, perfectionem debitam meritorum. Ex sola enim gratia pectori primum delicta remittuntur, his remissis bona efficacius opera consequuntur; quorum lima et studio ad senilem tandem obedientiam merito peruenitur, cum sopita lite carnis et spiritus, Deo serenius obeditur. Illa remissionis munificentia nullis operum meritis preuenitur, et ideo recte gratia dicta est, quia gratis diuina bonitas hanc largitur; hec prouecte mentis tranquillitas, etsi diuini esse muneris non negatur, tamen laboranti et sudanti quasi debita merces datur. De qua mercede idem alibi Paulus dicit: »Pietas ad omnia utilis est;  promissionem habens uite que nunc est et future .« In hac uita que nunc est, merces redditur pietati, cum tranquilla mentis perfectio inchoate conceditur sanctitati; cum ad illud centuplum ipsa dicitur sanctitas peruenire, quod antequam uitam eternam possideat aliquando meretur inuenire. »Centuplum, inquit, accipiet, et uitam eternam possidebit .« Qui terrena plene contempserit, hic centuplum dicitur obtinere, et eo muneratus, uitam eternam postmodum possidere: et sic fructuose perfectio perfectioni preludit, et longe fructuosius altera consummat alteram, non excludit. Hec enim perfectio centupla, cum uita presens terminatur, non cedit, sed precedit; non deficit, sed proficit; non sui sustinet detrimentum,  sed accipit sufficiens incrementum, quia, etsi quodam uiuendi merito meretur perfectio nominari, tamen eget perfectionis future beneficio consummari. Unde non incongrue imperfectio perfecta, uel potius perfectio dicitur imperfecta, perfectio quidem, quia iuxta modum uite huius pacatam obedientiam uel obedientem munditiam meruit obtinere, imperfecta uero, quia uitam eternam nondum ei conceditur possidere. Est igitur uite perfectio, sed presentis, imperfecta uero respectu subsequentis, quia quod perfectum hic habetur, adhuc tamen ex parte est, et futurum perfectum cum uenerit, euacuabitur quod ex parte est . Euacuabitur autem non imperfecta perfectio, sed ipsa perfectionis imperfectio, quia hec imperfectio tunc erit penitus annullata, cum finem consummantem  inuenerit perfectio consummata. Cuius consummationis finem si quis illic perfectius uult gustare, in huius uite stadio debet diligenti studio pregustare, ut ad senilem munditiam uel mundam obedientiam nitatur preuenire, id est corde mundo et corpore 511 non immundo mandatis celestibus obedire. Que senilis munditia, que munda obedientia renuntians proprie ditioni, et amore irremisso maiorum subdita iussioni, nimirum diuine est proxima uisioni, si creditur, imo quia creditur euangelice sponsioni: »Beati, inquit, mundo corde, quoniam ipsi Deum uidebunt .« Ubi notandum quia non ait: Beati mundo corde, quoniam ipsi Deum uident, sed: quoniam ipsi Deum uidebunt, dans  intelligi se locutum de presenti cordis munditia, non futura, de uisione autem Dei non presenti. sed potius postfutura; ut scilicet hic munditia primitus habeatur, et ad Dei uisionem postmodum ueniatur. Si enim diceret: Beati mundo corde, quoniam ipsi Deum uident, de illis uel angelis uel sanctitatis hominibus dicere uideretur, quibus iam Dei uisio presentialiter indulgetur; non de nobis uel ceteris quibuslibet postfuturis, ipsum Deum non uidendum uidentibus, sed uisuris. Ergo beati mundo corde, qui scilicet in hac uita cordis munditiam assequi meruerunt; beati, inquam, non quia Deum uident presentialiter uel uiderunt, sed quoniam ipsi Deum uidebunt. uidebunt quidem cum id quod ex parte est euacuatum fuerit, cum spes eorum in rem  transierit; cum cedente primatu fidei totum hominem sola caritas occupabit, et eam quam fides operata est munditiam, manens et permanens eadem caritas consummabit. Fides enim munditiam operatur, sicut Petrus in apostolorum Actibus protestatur: »Fide, inquit, mundans corda eorum .« Et Paulus ad Titum: »Omnia munda mundis: coinquinatis autem et infidelibus nichil mundum .« Mundos dicit eos quorum intimam fides non ficta conscientiam permundauit, sicut e conuerso coinquinatos, quos infidelitas inquinauit. Perfectio igitur fidei munditie operatur uirtutem, munditia uero gratam obedientie senectutem, cum profectus obediens sic estuat desiderio puritatis, ut frigescat et marceat ad agenda uel  amanda carnalis opera uoluptatis. Senectus enim bona non solum ad explendum illicita desideria non feruescit, sed etiam ad agenda que licita sunt torpescit; et si ex contubernio carnis huius uoluptatum eius deceptio arridens hilarescit, illa tamen in sua puritate sub laudabili silentio conquiescit.



CAPITULUM XIX.

In cuius rei typo Dauid rex, ut estimo, legitur senuisse, et in toro senescentis Abisag Sunamitis iuuencula dormisse, quam nimirum idem rex et a suo prorsus cubiculo non remouit, et tamen eam soluto lumborum cingulo non cognouit. »Et rex, inquit, Dauid senuerat, habebatque etatis plurimos dies cumque operiretur uestibus, non calefiebat, dixeruntque ei serui sui: Queramus domino nostro  regi adolescentulam uirginem, et stet coram rege. et foueat eum, dormiatque in sinu suo: et calefaciat dominum nostrum regem. Quesierunt igitur adolescentulam speciosam in omnibus finibus Isrel, et inuenerunt Abisag Sunamitem, et adduxerunt eam ad regem. Erat autem puella pulchra nimis, dormiebatque cum rege: rex uero non cognouit eam .« Dauid, ut satis notum est, manu fortis interpretatur. Qui profecto non incongrue tunc senescere perhibetur, cum fortis obediens ad quiete puritatis fastigium promouetur, cum iam intra fines eius carnis et spiritus contentio non habetur, cum uiget in neutro quod efficaciter obedientie reluctetur. »Habebat, inquit, etatis plurimos dies.« Plurimi  dies huius senis collectio est uirtutum, quibus gaudet consummatus obediens se imbutum, qui accepta benedictione superni Largitoris, de profectu gradiens in profectum, uisioni iam proximat Creatoris. Unde scriptum est: »Benedictionem dabit legislator, ibunt de uirtute in uirtutem; uidebitur Deus deorum in Sion .« De uirtute quidem ierat in uirtutem, qui iam adeptus erat obedientie senectutem, cuius etas profectuum iam pristinis erat facibus emundata, »etas enim senectutis uita immaculata.« In qua senectute que dies habere plurimos inuenitur, id est que multis et perfectis uirtutibus insignitur, nonnulli Patrum uiam presentem, ut legimus, finierunt: et de fastigio senectutis ad uidendum Deum in Sion transierunt. De Iob quippe  scriptum est: »Mortuus est senex et plenus dierum .« De Abraham uero: »Mortuus est, inquit, in senectute bona, prouecteque etatis et plenus dierum .« Felices Iob et Abraham, quos fecit seniores dierum plenitudo, cuius merito plenitudinis excepit illos dierum longitudo; illa, inquam, longitudo, quam nulla potest meta uel terminus angustare, in qua suis fidelibus suum Deus ostendit salutare! »Longitudine, inquit, dierum replebo eum, et ostendam illi salutare meum .« Ad cuius uisionem Propheta, dum hic uiueret, suspirat, qui cum timore et tremore Deum sollicitus exorabat, ne eum sperata dierum plenitudine priuari pateretur, sed ad eam potenti misericordia perducere dignaretur: »Ne reuoces, inquit, me in dimidio  dierum meorum .« In dimidio dierum suorum dicitur reuocari, qui profectu donorum spiritualium non conceditur consummari; qui eorum aliquibus acquisitis, dum tendit sollicitus ad futura, de medio proficiendi quasi morte rapitur immatura. Propheta igitur flagranti desiderio 512 ad dierum plenitudinem uult produci, ut per eam mereatur ad dierum longitudinem perfectius introduci; sciens quia si hic felici uirtutum senio muneretur, illic Dei uisione sine dierum termino perfrueretur. Propter quod alibi dicit: »Usque in senectam, et senium, Deus, ne derelinquas me .« Quod senium idem propheta sicut erat prece sollicita prelocutus, Scriptura perhibente, tandem est assecutus; et qualiter sese habuerit in eodem senio constitutus, idem Scripture  sermo est descriptione commendabili prosecutus: »Cumque operiretur, inquit, uestibus, non calefiebat.« Bonus senex, qui sic natiuas affectiones corporis est oblitus, ut reflecti nequeat ad earum procaces uel inconditos appetitus; ut quamuis corruptione mortalitatis constet eius animam aggrauari, non tamen compellatur illius imperio seruiliter subiugari. uestes quibus operiri rex iste senex asseritur, corruptio mortalitatis non inconuenienter accipitur; quas primus homo sibi suisque posteris miserabiliter acquisiuit, cum in paradiso deliciarum mandatum Dei contumaciter preteriuit. Qui cum nudus creatus esset puritate ceue sanctitatis, peccando uestitus est inuolucro pellicee prauitatis, et  hoc morbo tam grauiter eius humanitas uitiatur, ut deinceps necessario mortalis et corruptibilis habeatur. His uestibus importunis etsi noster, ut dictum est, senior operitur, etsi eius humanitas noctibus huius uite, uel infirmitatibus obsepitur, earum tamen exactione ad appetendum carnalia non ignitur, nec earum minas horret, nec blanditiis delinitur. Instant ille et incumbunt, ut huius afficiant imo inficiant senectutem, sicut solent premere, et forte opprimere cuiuslibet teneram iuuentutem, ut uel gule, uel ire, uel auaritie facibus inflammetur, et a rigore debito senilis obedientie maturitas relaxetur. Ceterum hec senectus, etsi multis et uariis quasi flatibus est impulsa, manet tamen quasi arbor firmis radicibus inconcussa; et in camino uite huius, etsi  ignis impulsu folium ingrauescit, illa tamen ad emolliendum nullatenus incandescit. Recte itaque dictum est: »Cumque operiretur uestibus, non calefiebat.«



CAPITULUM XX.

»Dixerunt ergo, inquit, serui sui: Queramus domino nostro regi adolescentulam uirginem, et stet coram rege, et foueat eum, dormiatque in sinu suo, et calefaciat Dominum nostrum regem.« Cum huic seni et effeto predictarum copia uestium imponatur, nec tamen frigus marcidum  deponatur; inito consilio serui eius querunt adolescentulam uirginem, ut eius consortio foueatur, que et cum illo dormiat, et ei mollitie feminea blandiatur. uerecundo dormitionis nomine carnalem hic estimo copulam designari, ad  quam seruuli procaces putant posse regis senium incitari, ut quem cetera uel uitia uel necessaria carnis huius non possunt emollire, delicatior uoluptas libidinis sibi ualeat efficacius irretire. De qua ad Ioseph, apprehensa lascinia uestimenti eius, domina sua dicit: »Dormi mecum ,« Serui qui adolescentulam querunt, cogitationes nostre sunt, que ideo serui non incongrue nominantur, quoniam rationi iure debito famulantur, aduersus quam, etsi presumunt aliquando garrire, tamen ei iusto debent ordine deseruire. Adolescentula uero quam isti querunt, libidinis est uoluptas, que nonnullos sanctorum consueuit fallaciis impugnare, et, si tandem uicta ratione censenserint, fortius expugnare. Hec ipsum Dauid aliquando prostrauit, sed  forte cum adhuc uersaretur in solario tumide iuuentutis, necdum se reclinaret in cubiculo quiete senectutis. Hec Salomonis sapientiam infatuauit, hec Samsonis fortitudinem infirmauit; hec plerosque alios nota reprehensibili deturpauit, quos tamen antea multa uiuendi probitas honestauit. Hanc libidinis uoluptatem cogitationes uage nonnunquam iusto uiro impudenter adducunt, et in eius memorie cubiculum introducunt, ut oblatam, eneruato uigore, spiritus amplectatur, uel saltem ad modicum eius ad eam intuitus inflectatur. Nec mirum si hec inuenitur cum fuerit requisita, que frequenter occurrit etiam non quesita; que antequam uocetur, procax et impudens introcurrit, et iuxta illud ethnici

 . . . . licet expellas furca, tamen usque recurrit.
Hoc enim uitium humane tam proprium est nature, hoc nostre tam naturaliter insitum geniture, ut non sine eo posteritatis successio propagetur, non sine eo generationis propagatio consummetur. Ex quo primus homo presumpsit facere, quod et fuerat interdictum, carni eius uulnus huiusmodi tam penaliter est inflictum ut, uelit nolit, libidinis concupiscentiam patiatur, et ad gignendum non nisi eadem operante concupiscentia moueatur. Quo morbo idem homo omnes posteros suos sic infecit, imo nisi gratia eis diuina subueniat, interfecit, ut quicunque per carnis concupiscentiam generantur, eodem infecti contagio damnari originaliter mereantur. Et quia nostra omnium sic inficitur genitura, idem uitium omnes sic geniti  iam patimur et natura: et ipsa concupiscentia qua sic natura nostra originaliter uitiatur, quia iam non potest euitari, natura nominatur. Natura igitur filii sumus ire, digni propter naturalem concupicientiam 513 deperire, nisi ut predixi uelit nobis diuina gratia subuenire, et nos ab inuolucro naturali gratis et misericorditer expedire. Propter quod Deus Pater uoluit Filium suum humanari, et in hac humanatione carnis concupiscentiam nichil penitus operari, sed electam uirginem sine uirili copula grauidari, et ex ea Christum operante sancto Spiritu procreari. Qui quoniam conceptus est modo uel opere non carnali, et, ut dicam apertius, non lumborum prurigine, non concupiscentia maritali, caro eius infecta non est nostro omnium contagio naturali,  sed puram tantum simplicemque materiam sibi traxit ex utero uirginali; quod ut posset fieri, uel ut factum facilius crederetur, uoluit ut uirgini uir carnaliter nullatenus misceretur, ut credito quod mater sine coitu mirabiliter concepisset, consequenter etiam crederetur quod in concipiendo nullam carnis concupiscentiam pertulisset: hec igitur Christi caro que nesciuit estuantem libidinis officinam, sufficientem nobis conferre potuit medicinam, ut per eius munditiam nostre concupiscentie Deus misericorditer indulgeret, etsi eam nondum penitus, dum hic uiuimus, aboleret. Manet quippe naturaliter in nostra carne concupiscentia uoluptuosa, quam nobis intulit parentum generatio uitiosa, que et intus estuat et foris turpiter effrenatur, si non rigido et  discreto rationis moderamine refrenatur. Quia uero idem carnis appetitus tantum in gignentibus operatur, ut sine eo nullius nostrum generatio compleatur: non incongrue nos ipse quasi gignere perhibetur, instinctu cuius ad gignendum generans promouetur. Unde illa quam serui Dauid querunt et aduocant ei, Abisag nominatur, que pater meus superfluus interpretatur.



CAPITULUM XXI.

»Quesierunt, inquit, adolescentulam speciosam in omnibus finibus Isrel, et inuenerunt Abisag Sunamitem, et adduxerunt eam ad regem.« Abisag, ut dictum est, interpretatur pater meus superfluus. Ille carnis appetitus pro eo pater dicitur,  quia humanam obtinet sic naturam, ut quasi iure propria nostram omnium preueniat genituram: et eam quasi principaliter dicitur operari, sine cuius damnabili, sed tamen delectabili presentia non potest consummari. uerum idem pater ideo recte superfluus perhibetur, quia sine eo humana sufficienter posteritas crearetur, nisi primus ille homo reus inobedientie teneretur, et tam sibi quam posteris hanc penalem inferre maculam mereretur. Hoc ex superfluo nobis addidit hostis ille antiquus, sancte illius puritatis in qua homo factus fuerat non mediocriter inimicus; qui uidens et inuidens puram illius simplicemque naturam. nullo eam penitus contagio deturpante, hanc inflixit maculam illius puritati inobedientie consilio mediante. Unde idem  hostis, Leuiathan meruit appellari , quod interpretatur additamentum eorum, quia nature hominum quos Deus creauerat puros ab omni contagio uitiorum, ille nequam et inuidus hoc de sua non natura sed malitia uoluit adhiberi. quod ab eis uel eorum posteris non posset remoueri. Curauit igitur ad illam puritatem libidinis maculam introduci, sine qua satis posset nostra, iuxta illud ethnicum, cena duci; nunc uero hec modo superflua, uel supereffluens habeatur, tamen nos tam gignentes quam genitos inseparabiliter comitatur. Iam igitur in homine nequam ille gaudet se ius quoddam proprium obtinere, cuius carni uidet peccati concupiscentiam inherere: a qua nullus hominum potest se naturaliter expedire, nisi Christus, in  quo solo princeps mundi nichil suum potuit inuenire . Preter illum, omnes alii predicta concupiscentia deprimuntur, et leonis rabidi tumultuosam in carne sua malitiam patiuntur; dum uel estu libidinis effrenato in precipitium deuoluuntur, uel ad eum cercendum, multis curis et laboribus atteruntur. Cui rei consonat quod predictum nomen Abisag interpretatur etiam patris mei rugitus. Diabolus naturali omnium quodam modo pater fuit, non quia carne sua, sed quia concupiscentia carnali nos genuit; nobisque imaginem sue prauitatis impressit, per quam, ne ad diuinam similitudinem possemus resurgere, nos depressit. Ad cuius imaginem remouendam diuina bonitas nobis defuit, dum uel circumcisionem sub lege, uel sub gratia baptismum instituit,  ut quos filios diaboli fecerat generatio concupiscentialis, filios faceret Dei regeneratio spiritalis. Ipsa tamen concupiscentia nobis adeo manet inolita, ut nec post baptismum sit prorsus abolita, sed quodam quasi rugitu nature adhuc obstreprit puritati, non tamen ut noceat, sed magis exerceat dantes operam sanctitati. Recte itaque Abisag interpretatur siue pater meus superfluus, siue patris mei rugitus, quia hic qui nobis adhuc obstrepit ex superfluo, pridem incidit appetitus; qui necessarius non esset, si homo non preterisset mandatum, et uel ad culpam incitat, uel ad cautelam sollicitat homines post peccatum. Pulchre autem eadem Abisag dicitur Sunamitis. »Inuenerunt, inquit, Abisag Sunamitem.«  Sunamitis interpretatur coccinea. Coccinea speciem sanguinis tenet; et peccatum significat. Unde Propheta: »Libera me de sanguinibus, Deus, Deus meus .« Et Dominus per Isaiam: 514 »Manus uestre sanguine plene sunt .« Et paulo infra: »Si fuerint peccata tua ut coccinum, quasi nix dealbabuntur .« Abisag igitur Sunamitis, quia rugitus superfluus, peccatum est. Quod enim humane superfluum est necessitati, quod nature nequiter obstrepit sanctitati, quid nisi peccatum merito iudicatur, quo et primi hominis transgressio uindicatur, et eius in nobis hereditaria prauitas indicatur?



CAPITULUM XXII.

»Erat. inquit, puella pulchra nimis.« Miror  quare huic Sunamiti ascribitur nimia pulchritudo, cum carnali concupiscentie tanta sciatur inesse turpitudo. Sed quia constat mulierum amatores nichil amplius quam earum pulchritudinem admirari. turpitudinem abhorrere, specie plurimum delectari, per huius pulchritudinem nil conuenientius existimo quam delectationem concupiscentie designari, maior qua humano corpori nulla creditur assignari. Inter omnia enim quibus humana caro nequiter delectatur, lumborum delectatio lege misera principatur, in cuius expletione caro tam eneruiter affici perhibetur, ut ipse quoque spiritus quasi compatiens carnaliter eneruetur. Ob hoc etiam puella siue adolescentula nominatur, ut etatis uirore gratior delectatio uideatur; quia quisquis ad  hoc officium relaxatur, etsi non etate tamen opere iuuenis comprobatur. Unde Apostolus ad Timotheum: »Iuuenilia desideria fuge .« Et cum Abrahe uel Sare senescenti promittitur filius, ait Sara: »Postquam consenui, et dominus meus uetulus est, uoluptati operam dabo?«  Recte ergo Abisag puella pulchra nimis fuisse perhibetur, ne si turpis et uetula diceretur, profecto minus delectabilis uideretur, et ad eius copulam nullus merito raperetur. In quo amplius nostri senis perfecta continentia commendatur, qui cum huiusmodi adolescentula uno in cubiculo sic uersatur, ut ad eius complexus nullatenus accendatur, sed eam tantummodo secum dormire patiatur. »Dormiebat, inquit, cum rege, rex uero non cognouit  eam.« Hec nimirum predictorum fuit intentio seruulorum, ut adducta iuuencula dormiret cum rege et calefaceret eum; id est, sic oblata memorie carnalis concupiscentia recipi mereretur, ut in eius consensum iuuenescens senior raperetur. Sic enim aiunt: »Queramus domino nostro regi adolescentulam, dormiatque in sinu suo; et calefaciat dominum nostrum regem.« Nunc uero dicitur: »dormiebatque cum rege,« nec additur quod calefecerit eum, imo subiungitur: »rex uero non cognouit eam.« Hec igitur dormitio, oppressio est, cum premitur et opprimitur carnalis delectatio somno graui, ut non promineat sed torpens lateat in conclaui. De cuiusmodi oppressione dicitur ad Ionam: »Quid tu  sopore deprimeris? « Seruilis cogitationum turba seni obiicit opera iuuentutis; sed ille manens et permanens in puritate mature senectutis, sic sustinet phantasie memoriam occurrentis, tanquam presentiam sub quieto silentio dormientis. Etsi enim illam apud se tanquam in cubiculo suo sentit, tamen non amplectitur, non approbat, non consentit, quia marcens et frigidus concrete gelicidio puritatis, non feruescit, nec liquescit lasciue incendio prauitatis. »Rex uero, inquit, non cognouit eam.« Illam quippe natura senior non cognoscit, cuius delectari amplexibus non exposcit; omnem mundi uoluptatem sibi existimans interdici, ne Deo non possit adherere, si adhereat meretrici. Qui enim mundi huius effici uult amicus, Deo, sicut scriptum est, constituitur  inimicus, et eum sensu perdito conuincitur abhorrere, si illi elegerit effeminatis moribus adherere. Unde Adoniam filium Agith morti Salomon adiudicauit, quia ille reus stultitie Sunamitem Abisag adamauit.



CAPITULUM XXIII.

»Ait Bethsabee ad Salomonem: Detur Abisag Sunamitis Adonie fratri tuo uxor .« Non solum ille non uult estuantem animum a proposito reuocare, sed et nomine uxoris suam uult incontinentiam palliare, dum non uult ut quis se in aliquo presumat cohibere, sed quidquid libet, sibi etiam uult licere. Sic plerique, etsi sciunt quidquam lege publica omnibus interdici, illud tamen sibi nolunt ab aliquo contradici: existimantes se felices merito  posse dici, si libere affectum miserum effectu compleant infelici. Quo contra longe melius prudens ille Tullius sentiebat, qui quemdam huiusmodi uirum intuens aiebat: »O miserum, cui peccare licebat!« Peccandi licentiam Tullius miseriam magnam putat, cum illicitum quis affectum sensu perdito perficere non refutat: eum enim disponentem nec timor legis sufficit reuocare, nec post facinus perpetratum presumit eiusdem seueritas uindicare. Nec solum tamen digna est uindicari affectate consummatio prauitatis, sed etiam inexplete prauitas uoluntatis, quoniam apud Deum, cui secreta cordium nuda sunt et aperta, non refert utrum mala corde, uel opere, sint perfecta. Cum enim quid mortiferum corruptus animus concupiscit, et ad perficiendum  sola possibilitas defetiscit, sufficit ad culpam ipse consensus captiue rationis, damnarique promeretur 515 ueri iudicio Salomonis. Quocirca Salomon cum audiret quod Abisag Sunamitem, Adonias sibi uellet iure uxorio copulare, id est libero et affectu et effectu uoluptati carnalium incubare, effectum quidem illius appetitui denegauit, et solum appetitum morte merita condemnauit. »Quare, inquit, postulas Abisag Sunamitem Adonie? postula ei et regnum .« Ac si dicat: Si quod male concupiuit, conceditur etiam libere perpetrare, hoc nichil est aliud quam regnare, quia non tam rex est qui tenet manu sceptrum regie dignitatis, quam qui exercet actu imperium proprie uoluntatis. Hoc autem  regnum quod non subiicitur diuine iussioni, in quo uoluntas propria digniori preponitur rationi, non est a Deo, nec eius principes Deus nouit, sed tam regnum quam regnantes proiecit pariter et denouit. De qualibus per Osee dicit: »Ipsi regnauerunt, et non ex me: principes fuerunt, et non cognoui .« His ergo tam regnis quam regibus, quibus Deus notitie sue gratiam non infundit, iram suam iusto iudicio superfundit; et quos ad eminentiam lucis sue non promouet infrunitos, in tenebris proprie malitie latere non sinit impunitos. »Effunde, ait, propheta, iram tuam in gentes que te non nouerunt, et in regna que nomen tuum non inuocauerunt. .« Sic iratus Salomon cum audiret Adonie iniustum appetitum, nec illum  permisit adimpleri, nec deseruit impunitum, sed pullulantem nequitiam morte celeri precepit resecari, ne ad portum perducta uoluntas mereretur nequiter gloriari. »Iurauit, inquit, rex Salomon dicens: Quia contra animam suam locutus est Adonias uerbum hoc .« Et infra: »uiuit Dominus, quia occidetur Adonias. Misitque rex per manum Banaie filii Ioiade, qui interfecit eum et mortuus est .« Sic puniri debuit qui nequiter intumebat, qui propriis non contentus, aliena contumaciter appetebat, qui uoluptati carnalium eneruiter immergi cupiebat, et in ea licenter permanere tanquam in regni solio disponebat.



CAPITULUM XXIu.

De quo recte Scriptura premisit: »Adonias autem  filius Agith eleuabatur dicens: Ego regnabo .« Adonias interpretatur dominator dominus, Agith festus siue solemnis. Ad regnandum ergo ille dicitur contumaciter eleuari, qui dominus diligit appellari; quem sibi quasi filium festa solemnitas parturiuit, dum ad ambiendum sublimia maternis eum blanditiis enutriuit. Qui enim intra metas appetendi licita humiliter delitescit, tanquam ingenitus presentis gaudii partum nescit: et ad uuluam carnalis concupiscentie non adduci, et in auras operationis miserie nullatenus uult educi. Quem uero solemnis, id est communis malorum impudentia in lucem proiicit peruerse libertatis, ut iam non erubescat de affectu uel effectu noxie paruitatis; Adonias, id est dominator dominus, congrue  nominatur; quia quidquid est libitum, putans sibi licitum, uel re uel spe misera dominatur. »Adonias, inquit, eleuabatur dicens: Ego regnabo.« Magna presumptio. Regnum sibi stulta superbia pollicetur, et quod nequiter concupiscit, inaniter sperare non ueretur, ut si forte quod appetit efficaciter assequi non meretur, interim saltem spe labili tanquam uento uolatili delectetur. De quo bene per Osee dicitur: »Ephraim pascit uentum et sequitur estum .« uentum quidem pascere dicitur uel nutrire, qui spe uolatica miseram gaudet animam delinire; qui quod stulte concupiscit, sese adepturum sperat, et eamdem spem fouere et inaniter amplecti perseuerat. Hic etiam sequitur estum  misere uoluntatis, qui urit et decutit flores teneros interne castitatis; qua corrupta plenius hostis efficitur ueritatis. Unde cum dixisset: »Ephraim pascit uentum et sequitur estum;« subiunxit: »Tota die mendacium et uastitatem multiplicat .« Mendacium quidem multiplicat, falsa pro ueris assidue diligendo; uastitatem uero, tandem pro meritis exterminium patiendo: quia iuxta modum uel mensuram estus et mendacii precedentis, mensuratur quantitas exterminii subsequentis. Sic Ephraim iste fructificat, tales sibi fructus peruerse multiplicat; qui uite et salutis fructus uberes consequi potuisset, si iuxta nomen suum fructuosius uiuere uoluisset. Econtra noster senior nec pascit uentum, nec sequitur estum, sed expellens et propellens spei  deceptorie falsitatem, prosequitur, imo complectitur pacatam obedientie puritatem. Cuius sexto gradui etas senectutis, ut predictum est, uidetur conuenire, in qua datur homini quamdam sui munditiam inuenire; ad quam retroactis etatibus non conceditur peruenire, dum caro adhuc insolens puritatis gaudet semitam prepedire.



CAPITULUM XXu.

Sexta etiam mundi etas huic conuenit puritati, in qua etate Christus non solum nostre remedium attulit prauitati; sed et tantam suis fidelibus perfectionem contulit sanctitatis, ut senescere uiderentur obedientie merito, non etatis. Ad quod eos et uerbo et exemplo uoluit erudire, monens illos et premonens usque ad mortis periculum obedire; et  in hac obedientia serenam munditiam custodire, Deique uisionem uite munditia 516 preuenire. Ideo et ipse intacta uoluit nasci de uirgine, neque sibi immundum ex ipsa contraxit origine; ut cum munditiam, conceptus et natus, naturaliter obtineret, processu uite huius in eadem credibiliter permaneret. Mundus autem ad munditiam suos uoluit exhortari, non quod in hac munditia possent ei nascendo cequari; sed adiuti gratia niterentur eum pro uiribus imitari, et lima et labore tandem ei pro suo modulo conformari. Qui Simonem Petrum eligens, ab uxoriis eum complexibus sequestrauit, Ioannem Zebedei a nuptiarum proposito reuocauit; ceterosque apostolos ab huiusmodi nexibus reddidit expeditos, quibus uel licitis uel forte illicitis mundas  eos tenuerat impeditos. Ex quo patenter innuit quia per iter continentie ad arcem munditie facilius peruenitur, in qua, ut satis dictum est, Deo gratius et perfectius obeditur; cum scilicet obediens a carnalibus desideriis expeditur et sapientie salutaris gratis compedibus deuincitur. Cuius arcem munditie Ioannes, ut existimo, fuerat consecutus, cum Electe uel Gaio scribens de suo est senio prelocutus, ut quod scripturus erat, commendatius redderetur, cum quis, uel quantus scriberet, in fronte precognitum haberetur. »Senior, inquit, Electe et natis eius.« Et illud: »Senior Gaio carissimo .« Quid sibi uult quod scribens tam signanter se dicit seniorem, nisi quia latenter innuit se adeptum  misericordiam ampliorem, cuius ubertas contulit ei conscientiam mundiorem, conscientia mundior obedientiam gratiorem? De qua ubertate dicitur per Prophetam: »Et senectus mea in misericordia uberi .« Et infra: »Adhuc multiplicabuntur in senecta uberi .« Hec senecta uberior; hec ubertas optime senectutis, prouectio est non etatis decrepite, sed uirtutis, cuius mentionem Ioannes his que dicturus est signanter anteponit, per quod eis quibus scriptitat, imitabilem se proponit. uult enim ut et ipsi in misericordia uberi consenescant, ut profectu gratie, non tam crinibus, quam moribus incanescant, ut in tumultuoso uitiorum negotio non sordescant, sed sub mundo et pacato silentio, in sublimi senilis obedientie  conquiescant. In excelso cuius et ceteri eius coapostoli quiescebant, qui non tam annorum numero quam uirtutum cumulo senescebant; quos ultima mundi etas habere meruit pastores et doctores, ut filiis gratie premonstrarent perfectionis semitam seniores. Quorum senectutem Isaias odore prophetico sentiebat; qui longe retro positus, de postuenturis preloquens aiebat: »Dominus ad iudicium ueniet, cum senibus populi sui et principibus eius .« Senes et principes populi, apostolos dicit, qui non solum cum ceteris ad iudicium sunt uenturi, sed pre ceteris in iudicio sunt sessuri; non iam rationem de suis iniquitatibus reddituri, sed aliorum iniquitates potestate iudiciaria damnaturi. Quos senes uel principes dicit, propter  obedientiam senilem et maturam, merito cuius adepti sunt tantam inter ceteros prefecturam, ut uice iudicum mereantur super duodecim tribus residere; cum iudex Christus adueniens cum eis uidebitur glorie solium obtinere. Unde et Anna: »Ut sedeat, inquit, cum principibus, et solium glorie teneat .« Huiusmodi senibus mundi senectus, id est sexta etas, meruit insigniri, ad quorum similitudinem ceuos eorum condecet erudiri, ut qui in eadem etate quamuis post inuicem continentur, eadem canitie senilis obedientie uenustentur. In hoc enim etate ministrantem sibi Christus fieri uult perfectum, qui sub lege uel ante legem non repulit imperfectum; ut etatum processu obedientia maiorem accipiat et profectum, et eodem  numero consummetur, quo inobedientia corruit in defectum. In sexto quippe gradu obedientie summitas inuenitur, in sexto nichilominus ad profundum inobedientie deuenitur; et in senio, tam obedientia quam inobedientia consummatur, sed illud ascendens et proficiens, istud uero corruens et deficiens iudicatur. Quamuis superbos homines propheta dicat ascendere, malos et seductores Paulus proficere; sed in peius quidem profectus est malorum, et in ruinam uergit ascensio superborum. Paulus inquit: »Mali homines et seductores proficient in peius ;« et Dauid: »Superbia, inquit, eorum qui te oderunt, ascendit semper .« Et alibi: »Deiecisti, ait, eos dum alleuarentur  .« Ad hunc autem inobedientie profectum uitiosum, ad hoc inueterate senectutis fastigium ruinosum peruenitur animo in peius de malo gradatim corruente, quia iuxta quemdam ethnicum: »Nemo turpissimus fit repente.«



CAPITULUM XXuI.

Primus igitur corruendi gradus, quasi primeua est etas infantie, cum in corde recens concipitur obedientis contemptus iustitie, et procedens ad effectum affectus corrupte uoluntatis immergitur tanquam uberibus carnalis et lactee uoluptatis. De qualibus per Prophetam dictum est: »Beatus qui tenebit et allidet paruulos suos ad petram .« Si uero non ad petram, id est Christum,  huiusmodi paruuli allidantur, si genimina uiperarum acuta falce non uelocius recidantur, processu temporis proficiunt in peius et grandescunt, et propulso corpore primitiuo, agilitate malitie puerescunt. Quod enim agit languidius tarditas infantilis, 517 peragit expeditius agilitas puerilis; parata non solum sibi suique similibus adgaudere, sed et garritu procaci, quos uiderit dissimiles, irridere. Quales illos arbitror pueros exstitisse, qui prophetam Eliseam leguntur irrisisse; qui iuba uitiorum habentes frontem impudentie capillatam, illum persecuti sunt qui habebat frontem conscientie decaluatam. »Illudebant, inquit, ei pueri dicentes: Ascende, calue, ascende, calue .« Non attendunt, miseri, quia typum illius gerebat Eliseus,  qui cum non solum homo esset, sed etiam homo Deus, quasi caluus cesariem non habuit per superflua uitiorum, nullique pene iure obnoxius, irrisiones tamen sustinuit peccatorum, cum in loco Caluarie crucem ascendere dignaretur, ut nobis contumacibus formam obedientie largiretur. uerum plerique non solum non curant obedientium caluitiem imitari, sed quasi a tergo pingentes ciconiam, magis eligunt cachinnari; eosque puerili garritu moleste persequuntur, qui contemptores sui maioribus humiliter obsequuntur. Quibus nisi nostro Eliseus festine maledicat, et immittens eis ursos, garriendi maleuolentiam interdicat, de pueritia transeuntes in adolescentiam, iam pubescunt, et amplioris malitie  stimulis interioribus incandescunt. Neque enim sufficit eos quos uiderint obedientie deditos pueriliter irridere, sed, ut sibi reddant consimiles, eisdem apponunt et nocere, et nitentes corrumpere illorum obedientiam integre castitatis, uenenoso consilio eis iniiciunt seminarium prauitatis. Qui ut uoti compotes non mediocriter hilarescunt, si eorum consilio seducti quilibet acquiescunt; si ad sui similitudinem possunt quasi filios generare, quos uideant secum ab obedientie regula declinare. Super quibus adolescentibus Dominus non letatur, sicut Isaias ueraci uaticinio protestatur: »Propter hoc, inquit, super adolescentulis eius non letabitur Dominus .« Et Moyses: »Cogitatio, inquit, hominis prona est in malum ab adolescentia sua .« Ex eo  enim maioris homo esse malitie declaratur, ex eo maius incurrere precipitium iudicatur, ex quo et ceteris infundere uenenum peruersi consilii machinatur, et factus impudens, consortes et sequaces alios efficere gratulatur. Et quia in lumbis prurientibus suam uult diabolus solidare uirtutem, huiusmodi adolescentulum ad robustam prouehit iuuentutem, ut in eo gradu contumax eius inobedientia roboretur, et a proposito, nec prece, nec pretio, nec minis cuiuspiam reuocetur. De qualibus iuuenibus Dauid dicit: »Iuuenes eorum comedit ignis .« Huiusmodi quippe iuuenes ignis comedens deuorauit, quos tanto ardore grata peruersitas inflammauit, ut non recusent quasuis molestias fortiter  sustinere, dum tamen concupitam possint malitiam adimplere. Cuius scuto fortitudinis obdurati, miseroque profectu, fumo caliginis obscurati, transeuntes in uirum perfectum, peruersam prudentiam assequuntur, qua etiam iam nec uident in quod precipitium deuoluuntur. Dicentes enim malum, bonum, et bonum, malum; ponentes amarum in dulce, et dulce in amarum, quidquid agunt, uelut dignum laude efferunt uel excusant, suosque reprehensores indignando respuunt uel accusant. De qualibus Paulus: »Obscuratum est, inquit, insipiens cor eorum .« Dicentes enim se esse sapientes, stulti facti sunt. Et Isaias: »ue qui sapientes estis in oculis uestris, et coram uobismetipsis prudentes .« Peruersa est talis prudentia, que in suo  errore nequiter obdurescit, et inani tumens uento, doctrine saniori nullatenus acquiescit, quo amplius eleuatur, eo profundius ruitura, de presenti ue non curans, eternum ue postmodum inuentura. Ne quid autem eius perditioni deesse uideatur, uir iste male proficiens superducto senio consummatur: et quem uirum uel iuuenem fecit iuncta prudentie fortitudo, cum senem efficit proposite malitie grata consuetudo. Quo enim amplius sua ei peruersitas indulcescit, eo gratius peruerse uiuere consuescit, usuque misero accedit ei senectus prematura, finem sui, non nisi morte forsitan, habitura. Quales illi senes erant, quorum malitia Susannam immeritam accusauit, que amore castitatis eorum concubitum recusauit, quorum testimonii falsitatem puer reuelauit, reuelatam  iudicialis sententia morte merita condemnauit: »Inueterate, inquit, dierum malorum, nunc uenerunt peccata tua .« Isti ueteres, imo inueterati pleni quidem erant dierum, sed malorum, pleni procul dubio multiplici numero uitiorum, quorum luci subdole maledictionem iustus penitens imprecatur, ne ad eius illecebras reductus et seductus exstingui mereatur, ne ad eius illecebras reductus et seductus exstingui mereatur: »Lucerna enim impiorum exstinguetur ;« »Pereat, inquit Iob, dies in qua natus sum, maledicant ei, qui maledicunt diei .« Et Ieremias: »Maledicta, inquit, dies in qua natus sum, dies in qua concepit me mater mea, sit maledicta ;«  in his malis et maledictis diebus senes illi iudices erant inueterati, qui extorres ueri luminis inferentes perperam castitati, filiam Iuda falso testimonio criminis damnauerunt, sed conuerso iudicio, in foueam quam foderant inciderunt . Similes quorum et illi seniores populi postmodum exstiterunt, qui ut Iesum dolo tenerent et occiderent, consilium inierunt ; quem, etsi Deum esse reuelato fidei oculo non uiderunt, tamen hominem innocentem cum 518 Pilato iudice cognouerunt. Hec est illa profunde malitie senectus decrepita, quam exarat et incuruat peruersitas diu inolita, cui quasi proprie ad cumulum sunt superaddita anhelitus intercisio, frequens excreatio, tussis, pituita; que male induratam sic premunt et opprimunt senectutem, ut nesciat  renouari iuxta illam spiritalis aquile iuuentutem. Hac igitur semota que a bono penitus intorpescit, quam multis molestiis aggrauatam prudens et nobilis animus digno fastigio perhorrescit; ad eam reuertamur que profectu uirtutum incanescit, ad cuius appetitum iure quisque sapiens incandescit. Est enim  continens, sed fecunda, maturitate grauior, sed iucunda, ut nec grauitas iucunditatem, nec iucunditas grauitatem; nec integritatem fecunditas, nec fecunditatem tollat integritas.



CAPITULUM XXuII.

Pulchre autem Abraham legitur senuisse, et senescens de anu libera filium genuisse; in cuius senio, typus et commendatio est uirtutis, in filio autem fructus ostenditur senectutis. »Erant inquit, ambo  senes prouecteque etatis .« In his autem senibus quanta fuerit perfectio sanctitatis, quanta continentia, quanta gratia puritatis, satis superque illa Sare demonstrat responsio, cum ad sperandum filium inuitat eos diuina promissio. »ueniam, inquit, ad te tempore isto; et habebit filium Sara uxor tua. Et Sara: Postquam, ait, consenui, et Dominus meus uetulus est, uoluptati operam dabo? .« Quibus uerbis innuit quia uoluptati operam iam non dabat, iam non desideriis carnalibus estuabat; iam ambo relegauerant carnale debitum uicarie seruitutis, et quasi uidui sic manebant sincere beneficio senectutis. Promissione ergo facta non accedunt ad copulam, ut desideriis carnalibus inseruirent, sed ut filio nascituro gignendi ministerium impertirent;  non ut preoptatum suo preponerent Creatori, sed ut promissum acciperent, acceptum redderent promissori. Quidquid ergo senes agunt qui contra spem, in spem credere potuerunt, qui non sibi carnaliter subseruire, sed Deo potius obedire salubri consilio uoluerunt, non arguit eorum quasi deliram et reprobam senectutem, sed figurat, et commendat senilis obedientie seruitutem; dum parati sunt et gignere quem promitti sibi diuinitus audiebant, et immolare genitum, quem tantopere diligebant. Unde idem filius non secundum carnem, sed pro repromissionem esse genitus ab Apostolo  prohibetur, quia non carnis est, sed potius miraculi, ut de anu et sterili filius gigneretur; qui etiam Isaac, id est risus uel  gaudium nominatur, quia uterque parens de promissa et reddita tali sobole gratulatur. Sed miror quod eumdem filium, quem tam diligenter promiserat Deus Abrahe senescenti, quem adeptus senior, et gaudebat, et plurimum adgaudebat eidem grandescenti: per quem, et suam sobolem iuxta promissum diuinum sperabat a Deo cumulari, ut arene, uel stellis comparata non posset pre multitudine numerari; miror, inquam, quod eum Deus sibi petiit immolari, et pater obediens, nec ad modicum presumpsit refragari. Ad hanc quippe obedientiam, qua Deo pater Abraham obediuit, cum eum quem diligebat unicum ille sibi in sacrificium requisiuit; nostram tandem locutio retorquere debet habenam laxiorem, quia inde profecti excursum fecimus longiorem.  Longe etenim superius Ade et Abrahe obedientiam in manibus tenebamus, et illum arguendo, huic laudem meritam ascribendo, de illius defectu, de istius profectu utcunque tractabamus; cum locus admonuit, ut sex gradus, uel profectus obedientie per ordinem referremus, eisque sex etates mundi, uel hominis conferremus. Cui rei pertractande nostra locutio se immersit, et in ea laborans diutius, ut uerum fatear, uix emersit; quia, etsi cuiquam non fuisse uidetur subtilis altitudo, tamen conatus impares ipsa plerumque laborandi fatigat longitudo. Nunc ergo ad Abraham, ut predictum est, redeatur, de quo in medium questio uersabatur; quod rem difficilem ad iubentis imperium explere paratus exstiterit, cum rem paruam, et facilem primus ille Adam pernicioso contemptu  neglexerit. Adam, qui, etsi grandis corpore, tamen recens tempore, adhuc tanquam infantulus habebatur, et ideo nichil graue, uel asperum, sed leue, quod et tenerum facere iubebatur; illorum typus erat qui in primo gradu obedientie constituti, aguntur, uel premuntur timore obnoxio seruituti. Qui si minis cuiuspiam fuerint appetiti, uel forte blanditiis mollibus deliniti, infantum more, genu tremulo facile titubant, et declinant, et contemnentes utilium, ad amorem presentium se inclinant.



CAPITULUM XXuIII.

Abraham uero qui senex, et prouecte etatis fuisse perhibetur, illorum non incongrue figuram tenuisse uidetur, qui ad sextum gradum obedientie sublimati, nil sue, sed omnia diuine tribuunt uoluntati. Qui  non solum penitus a se que prohibita sunt, relegant, sed etiam concessa, et licita Deo sponte sic allegant, ut ad perfectum optate cumulum sanctitatis offerre non recusent sue sacrificium uoluntatis. Quidquid enim 519 peccatum est, cunctis generaliter prohibetur, et si quis illud perpetrare dilexerit, reatus arguetur; nec uult iustitia, ut stipendium laudis tribuatur operibus iniquorum, et serui contumaces in hereditate participent filiorum. Ideo forte Sara dixit: »Eiice ancillam, et filium eius; non enim erit heres filius ancille cum filio meo Isaac .« Ancilla figurate uoluntas est peccati, filius uero eius, affectus consentiens uoluntati; quos nimirum iustitia que a peccati est libera seruitute, habere non sustinet ius hereditarium cum uirtute. Est autem opus iustitie,  et prohibitis non abuti, et concessis, uel licitis bene uti; quorum ob hoc dignatur Deus se facere promissorem, promissorum uero largum exhibet redditorem, ut fideles sui facilius ab illicitis arceantur, et ab illis cerciti, istorum salubrius amore teneantur. »ueniam, inquit, ad te, et habebit filium Sara uxor tua .« Ad Abraham Deus perhibet se uenire, et quod iuste desiderat, misericorditer impertire, quia fidelem suum tunc Deus dicitur manifestius uisitare, cum illius iustitiam dignatur fecundare, ut non solum cum ea sit ei thalamus nuptialis, sed ex eodem thalamo procedat etiam soboles filialis. In thalamo fidelis cuiuslibet iustitia quodammodo iam uersatur, que tendens ad licita, illicitis  aduersatur; cum idem fidelis in secreto cordis sui iustitiam amplexatur, et ei coherendo de fructu proferendo sollicitus meditatur. uerum eadem iustitia quasi adhuc sterilis iudicatur, cum iusto affectui effectus operis non donatur; cum iustus et iustitia in abscondito grati cubiculi coniunguntur, sed difficultate qualibet obuiante ad libitum opera non sequuntur. »uelle, inquit, adiacet mihi, perficere autem bonum, non inuenio .« Cum uero affectus iusti uisitante gratia uertitur in effectum, cum uolentis imperfectio, operandi adducitur ad perfectum; tunc quasi Sara, que prius erat sterilis, fit fecunda, et Isaac generatur proles desiderabilis, et iucunda. Quo genito uoti campos merito pater gaudet, et ei grandescenti applaudit plurimum, et adgaudet,  quia fidelis quisque cum se uidet prioribus illicitis non intentum, sed et sibi collata esse licita, et eisdem collatis dono gratie se contentum; digne et irreprehensibiliter gratulatur, quia huiusmodi operibus salutis debitum non negatur. Qui enim torum meretricium nesciens, in nuptiali thalamo demoratur, qui rapinam exsecrans, iusto patrimonio, uel labore proprio sustentatur, qui nulli perperam inferens iniuriam, patientibus suffragatur, qui nullius odio contabescens, cunctos sustinet, diligit, ueneratur; is nimirum  in eternum posse uiuere non desperat. Per hoc opus licitum, spem salutis fiducialiter amplexatur, et super hac spei certitudine gratulatur, quemadmodum per filium sperata posteritas dilatatur,  et super hoc filio pater non immerito iucundatur. Opera quidem in Scripturis filiorum nomine designantur, quia sicut ne posteritas deficiat, filii generantur; sic fidelis quilibet, que concessa et licita sunt, gratanter operatur, per que, et mortem euadere, et uitam assequi ueraciter arbitratur. »Respice, inquit, in seruos tuos, et dirige filios eorum .« Et quasi exponendo subiungit: »Et opera manuum nostrarum dirige .« Quia uero in his operibus, et presentis uite suauitas non penitus remouetur, et tamen uite que futura est non inaniter spes tenetur; nonnulli qui ea dono gratie sortiuntur, affectu quodam tenero tanquam filium amplectuntur. Gaudent quippe uxores licitas, et ex eis filios se habere, domos, agros, predia possidere:  frumento, uino et oleo sua cellaria redundare, his et ceteris anni successibus abundare; et considerantes per hec se non solum non ad illicita prouocari; sed etiam ab adulterio, furto, rapina ceterisue illicitis reuocari; ei gratias agunt cuius eos larga beneuolentia consolatur, cum eis et futura promittat, et bona presentia largiatur. Huiusmodi Phariseus ille sibi quasi filium habere uidebatur, in cuius amplexu non mediocriter letabatur, qui de perceptis beneficiis Deo gratias referebat, et se tanquam fecundum, orbatis et sterilibus preferebat. »Deus, inquit, gratias ago tibi, quia non sum sicut ceteri homines, iniusti, raptores, adulteri, uelut etiam hic publicanus .« Neque in hoc arguitur,  quod de perceptione munerum ueraciter exsultauit, sed quia publicano minus prouidus insultauit, quia rei ueritas ad iustitiam non sufficere iudicatur, sed eiusdem facies superiecte fuco superbie deturpatur. Est ergo necessaria et humilis ueritas, et uerax humilitas, ut nec ueritatem presumptio contumax inhonoret, nec humilitatem adiuncta falsitas decoloret. »Ieiuno, inquit, bis in Sabbato; decimas do omnium que possideo .« uidetis hominem que terrena sunt, licite possidere, que tam sibi quam ceteris diuinam legem nouerat indulgere, que dum sibi, suisque percipit, ei debet gratiarum laudibus respondere, dono cuius eadem meruit obtinere. Cum autem quis dono gratie sese ad illicita non inclinat, et in bonis temporalibus molli accubitu  se reclinat; cum quidquid illicitum nouit, horret, et possessio licitorum a iustitie regula non abhorret; non est mirum si suo statui sanctam applicat uoluntatem, si gaudet ad hanc quasi uoluntariam sanctitatem, cum et uoluntas obsequitur sanctitati, et sanctitas blanditur uoluntati. Iste est quasi filius cui pater Abraham adgaudere, in quo dilecto sibi dicitur 520 complacere; considerans quod in eo spem accipit sobolis nullis post temporibus desiture, promissionem habens uite que nunc est, et future. »In Isaac, inquit, uocabitur tibi semen ;« ac si dicat: Non solum gaudeas quod tibi datur filius in presenti, sed quod per eum tua multiplicabitur soboles in sequenti; quia cum propter Deum operibus non nisi licitis impenditur cura,  profecto sequitur premiorum retributio permansura.



CAPITULUM XXIX.

Sed hunc aliquando sibi Deus filium uult offerri, qui cunctis debet temporalibus anteferri, qui fideles suos ideo beneficiis presentibus consolatur, ut non tam munera, uel data sua, quam ipse munerum dator diligatur. Postulat ergo sibi dilectum filium immolari, cum admonet etiam concessa et licita relegari; cum fideles suos docet non solum que sunt prohibita non tenere, sed etiam causa sui ab his que iure possident, equanimiter abstinere. Ille autem postulanti offerre filium non recusat, qui monitus ad contemnendum propria sese oppansione incongrua non excusat; non respondet quod tale quid non facere  possunt omnes, obiectans illud de triuio: »Non omnia possumus omnes.« Ille dilectum filium Deo dicitur immolare, qui accepta eius beneficia non refugit eidem resignare, qui ad eius nutum bona temporalia eligit non habere, uel eorum inopiam sine murmurio sustinere. Iob ille sanctissimus huiusmodi uidetur sacrificium obtulisse, cum omnia que licite possidebat, Deum largitorem sibi asserit abstulisse; cum pauper, et orbatus nullam infert calumniam ablatori, sed patientia premunitus, agit gratias largitori. »Dominus, inquit, dedit, Dominus abstulit; sicut Domino placuit, ita factum est: sit nomen Domini benedictum .« Longe post apostoli Deo spontanei sacrificium obtulerunt, qui ad contemptum temporalium inuitati, que possidebant,  omnia reliquerunt, audientes quia sibi dignum perfectionis cumulum non apponit, qui postulatus altario filium non imponit, qui uxorem, filios, domos, agros, predia obedientie non postponit, qui Deum largitorem acceptis eius beneficiis non preponit. »Qui non renuntiauerit, inquit, omnibus que possidet, non potest meus esse discipulus .« uerum quidam iuuenis cum minoris capax obedientie, de maiori quasi sollicitus haberetur, quesiuit a Domino quid faciens, uitam eternam habere mereretur: et cum a iuuentute sua se implesse mandata legalia fateretur, audiuit concilium quo quasi dilectum offerre filium moneretur. »Si uis, inquit, perfectus esse, uade, uende que habes, et da pauperibus; et ueni, sequere me .« Quo audito,  iuuenis, tristis, ut scriptum est, recessit: »erat enim, inquit, multas possessiones habens .« Noluit iste filium immolare, quem carnaliter diligebat, noluit perfectionis intuitu contemnere que diligens possidebat: forte idoneus non tangere pomum prohibitum, sed adhuc inualidus ascendere perfectionis culmen propositum. Fortior quidem primo Adam qui ad uetitum eneruiter se inflexit, sed illo Abraham longe infirmior qui se ad fortia, sic erexit, ut se ostenderet audito mandato presentium ualidum contemptorem, paratus Deo filium immolare, non tam datum diligens, quam datorem. Unde et in uno montium iubetur sacrificium hoc offerre, ut sciat quia Deum rebus debet omnibus anteferre; et sicut uallibus et campis, montis supereminet altitudo,  sic pre omnibus que uel iniuste, uel iuste diliguntur, Dei debet diligi sanctitudo. »Offer, inquit, eum super unum montium quem monstrauero tibi .« Montes quippe, uirtutes sunt; unus autem montium qui nominatim nequaquam exprimitur, recte per antonomasiam dilectionis uirtus accipitur; qua homo a terrenorum multis et uariis nexibus expeditur, et uni Deo indissolubili nexu obedientie counitur. Quem etiam montem Deus sese asserit Abrahe monstraturum, ut sciamus dilectionem Dei preter eum nobis neminem collaturum; sed ipse quia diligendus sit speciali gratia facit intelligi, intellectum uero facit et diligi. In qua dilectione iubet dilectum Filium immolari, quia non  sufficit, uel forte non proficit que possidemus uel diligimus aspernari; si in ualle uel planitie intentionis praue non contemnimus demorari; si ad diligendum Deum non contendimus sublimari, si nostris operibus non inuenitur caritas principari. Unde Apostolus: »Si distribuero omnes facultates meas in cibos pauperum, caritatem autem non habeam, nichil mihi prodest .« Si quis ergo, uel terrene sacculum facultatis, uel forte hostiam offert proprie uoluntatis, necesse est offerat in monte caritatis, cui uerus oriens superfundit eterne radium claritatis. Ideo forte Abraham appellauit nomen loci illius Dominus uidet, unde usque hodie dicitur: »In monte Dominus uidebit ,« quia Dominus dilectionis sublimen flagrantiam  propitius intuetur, et ab ea nullius interpolatione nubis uel caliginis cohibetur. Super uallem uero que uitiorum sordibus tenebrosa, estum nesciens caritatis, cunctis est uirtutibus odiosa, nequaquam illucescit diuini respectus facies luminosa, cuius clara sinceritas abhorret uitiosa; et ideo si qua ibi fit oblatio, non erit fructuosa, quantumuis numero, uel magnitudine copiosa. Est enim, ut scriptum est, Deus non uallium, sed montium . 521 Quod prudenter intelligens Iosias, rex iustissimus, sacrificia que in ualle filii Ennon fiebant, studuit remouere, sciens Deo profundarum sacrificia uallium non placere. »Contaminauit, inquit, Thopheth quod est in ualle filii Ennon, ut nemo consecraret filium suum, aut filiam Moloch  .« Thopheth locus est in ualle filii Ennon, ad quem filii Isrel confluebant, ibique sensu perdito filios aut filias offerebant. Non timentes miseri non solum homicidia, sed et seruientes superstitione misera fieri . Thopheth interpretatur oris protectio, siue oris periculum. Et pulchre locus in quo malignis spiritibus immolatur, oris protectio nominatur, quia nequam illi spiritus, cum offerri sibi sacrificia gratulantur, cultores suos se protegere protestantur; sed eorum promissionibus peruersi homines seducuntur, et seducti ad gehenne periculum deuoluuntur. Unde Thopheth interpretatur etiam oris periculum, quia et illi protectionem fallaciter pollicentur, et isti periculum ueraciter promerentur; et ore pestifero illi peccantium se spondent protectores  et in penis eorumdem exhibent postmodum derisores. Interpretatur etiam Thopheth gehenna, quia illorum protectio quasi quoddam initium est gehenne, et in penis damnatio, nil nisi profunditas est gehenne. »Thopheth, inquit, quod est in ualle filii Ennon.« Ennon interpretatur ecce hec, siue sunt, ac si dicatur: Ecce hec sunt. Cum enim peruersi spiritus peruersos homines ad peccandum seduxerint, et in mortis eterne periculum secum induxerint, dicunt eis: »Ecce hec sunt;« ac si dicant: Ecce hec sunt, uel loca, uel premia que in castris nostre militie meruistis, cum sub protectione nostra manere sensu perdito uoluistis; cum oris nostri periculum uitare castigatis moribus noluistis;  cum uestros nobis filios uel filias consecrastis, cum ea que uobis erant licita, nostro cultui dedicastis; cum spreto rege uestro, cui offerre sacrificia debuistis, regi nostro Moloch oblatis muneribus deseruistis. Denique Moloch interpretatur rex. Ipse est, ut arbitror, filius Ennon, filius scilicet perditionis, filius eterne illius damnationis; que diabolo, et eius angelis preparatur, qua ipse consummata sua suorumque malitia muneratur. In cuius ualle Thopheth non incongrue fuisse perhibetur, quia quidquid ille hominibus, uel insultans ingerit, uel decipiens pollicetur: non illustrat oriens solis uisitatio luminosa, sed aggrauat et obscurat uallis depressio tenebrosa. Recte ergo Iosias contaminauit Thopheth. Tunc nimirum Iosias Thopheth contaminat,  cum quilibet iustus rector subtili doctrina nobis insinuat quia non sit demonibus seruiendum, nullis eorum uoluntatibus obsequendum: nichil, quod eorum sit, nostris operibus admiscendum, nichil eis horum que diligimus offerendum. Tunc Iosias Thopheth contaminat, cum doctor aliorum, suam quoque obedientiam prudenter examinat; cum in ea nil carnale, nichil patitur tenebrosum, intentionis intime non principium, non finem uitiosum, sed abhorrens profunda uallium, ad montana festinat peruenire, ibique feruens spiritu, Deo, propter Deum diligit obedire. Denique Maria accepto spiritu in montana abisse perhibetur, ut montanos ciues conciuis et ipsa miraretur, ut de montana tam sua quam illorum obedientia letaretur, et nos etiam ad montana montanorum  exemplo ciuium hortaretur. Recte ergo Abraham non in ualle filium immolauit, sed in monte quem ei Dominus premonstrauit, quia nullum utile sacrificium inuenitur, quod sale diligentis sapientie uel sapientis diligentie non conditur: »Omne, inquit, sacrificium tuum sale condies .«



CAPITULUM XXX.

Sed quid est, quod Abraham paratus immolare filium, reuocatur, et reddito sibi filio, presentatus aries immolatur, nisi quod cum Domino rerum nostrarum oblatio perfectionis intuitu presentatur, in presenti retributio centupla nobis datur? Marcus euangelista: »Nemo est, ait, qui reliquerit domum, aut fratres, aut sorores, aut matrem, aut patrem, aut  filios, aut agros propter me, qui non accipiat centies tantum, nunc in tempore hoc .« Cum igitur mandatis uel consiliis euangelicis quiuis obtemperat, offerens Deo quidquid temporaliter ante possederat, distractis rebus suis nullum se damnum existimat incurrisse considerans se uoluntarie paupertatis perfectiorem thesaurum inuenisse. Et quia rerum quamuis licitarum possessio temporalis, perfecto uiro iam esse uite uidetur animalis; recte uelut inuentus aries dicitur immolari, cum ipsarum rerum carnalis affectus obedientie ponitur in altari, ut que prius fuerunt lucra, iam pro Christo reputet detrimenta , et quod prius habitum, presertim quia licitum, ad bene uiuendum utile uidebatur,  nunc oblatum uel potius immolatum longe utilius habeatur. Isaac enim redditur uiuus patri, quia tanta perfectio, tantum conceditur gaudium uoluntati, ut oblatis reddita preferens, intelligat sic perfectius adimpleri, quod ei diuina miseratio uoluit polliceri. »In Isaac, inquit, uocabitur tibi semen ;« ac si dicat: »Centuplum accipies, et uitam eternam possidebis .« Si possessio uel dilectio rerum temporalium uelut aries immoletur, immolanti uelut redditus Isaac centena retributio conferetur, in qua semen, id est perfecti 522 operatio non iam sustineat detrimentum, sed sobolis postfuture, id est retributionis permansure optatum accipiat incrementum. Iob nimirum iusto ueteri, quia rerum suarum ablationem patienter  sustinuit, fenore duplicato munificentia diuina restituit, ut sciretur quanti sit meriti patientia que obedit, que damnis prouocata, corde firmo, labiis non excedit. Noster autem obediens qui sermonibus euangelicis informatur, qui iam non umbre rerum sed ueritati potius conformatur: larga manu suam Deo donat pecuniam ad usuram, et ab eo largiorem multo recipit ad mensuram. Recipit enim in presenti, non sicut Iob, dupla, uel forte quod amplius est decupla, sed eius receptio euangelio predicante fit centupla. Qui numerus nescit uite ueteris imperfectum, sed perfectus transit perfectius ad perfectum, quia sicut decem ductis decies perfectio fit centena, sic ductis centum decies consummatio fit millena. Quem numerum, ut existimo, Deus Abrahe mysterialiter  pollicetur, quod sua uidelicet obedientia consummetur, cum semen eius in Isaac asserit et uocari, et uocatum stellis celestibus comparari. Ille autem mysterium prudenter intelligens obedientie laxat lora, et oblitus que retro sunt, pronus extenditur ad priora, dum et Isaac postulatum offerre non detrectat, et quem acceptum diligit, eumdem sibi redditum plus acceptat. Perfectio enim que offerentibus propria redonatur, multo amplius, multo rectius acceptatur, quia quod ad simplum est centuplum differentis merito quantitatis, hoc est ad propria perfectio recepta uoluntarie paupertatis.



CAPITULUM XXXI.

Quamuis in oblatione et redditione Isaac existimem quid subtilius designari quod nostris obedientibus  potest perfectius assignari, quod Abraham cum filium acciperet et oblatum reciperet in spiritu forte uidit, et amplectens umbram, rei ueritatem sequentibus non inuidit. Abrahe quidem Sara matrimonio dicitur copulari, cum nostro spiritui diuina proponit gratia suffragari, ut eius ope et ministerio fecundetur, et bonorum operum fecunda sobole iucundetur. Sara autem princeps interpretatur, quia bonis operibus spiritualis gratia principatur, sine qua nichil boni quisquam operatur, cum bene operantem ipsa misericorditer et preueniat et sequatur: »Sine me, inquit, nichil potestis facere ;« sed, quamuis hec gratia et sit spiritualis ueraciter et dicatur, in eo tamen quem adiuuat non spiritualia primitus operatur;  non eum reddit profectu prepostero spiritalem; sed primum sustinet, fouet, complectitur animalem. »Non prius, ait Apostolus, quod spiritale, sed quod animale, deinde quod spiritale .« Et dum gratia spiritalis uidetur se a spiritalibus coarctare, recte quasi conclusa dicitur uulua Sare, et ex ea non proprie nasci filius prohibetur, sed eius parturitio usque ad tempus magis conueniens inhibetur. Eius enim proprie filius existimatur, qui omnia iudicans spiritalis a nemine iudicatur, qui ad unguem perfectis uirtutum meritis informatur, et matri spirituali expressa similitudine conformatur . Quem filium dum se uidet adhuc gratia non habere, non uult tamen spiritum, quem complectitur, sterilem permanere, sed ad congrua opera  eum iuterim satagit inuitare, et ancillam suam ei dispensatione utili copulare: »Ingredere, inquit, ad ancillam meam, si forte saltem ex illa suscipiam filios .« Ancilla hec ad quam Abraham monente Sara ingreditur, uita actiua, seu actio laboriosa non inconuenienter accipitur, que ideo ancilla Sare congrue fuisse perhibetur, quia et ipsa fecunda uel utilis, nisi dante gratia, non habetur. Que primum procul dubio fructum facit, cum pro posse suo rudis obediens aspiranti gratie satisfacit, cum ad agendum que iusta sunt temporalia, se extendit, et per hec nisi Deo precipue placere non intendit. Abraham de ancilla filium dicitur generare, cum de uita actiua inuenitur fructus boni operis pullulare, cum suos quisque mores prudenter informat  et componit, cum suos in iudicio exteriores ordinat et disponit, cum sic bonis temporalibus amat uti, ut diligenter studeat eorum affluentia non abuti, cum sic uxorem licitam diligit se habere, ut tamen non recuset orationi ad tempus inherere, cum forte uxore postposita et abiecto sacculo pecuniarie facultatis, transfert se iustorum in conuentum, maioris intuitu sanctitatis, ibique ad nutum obedientie bonis operibus insudat gnauiter et insistit, fratrumque utilitatibus deseruire humiliter non desistit. Iste est qui de ancilla filius generatur, ista sunt in quibus uita actiua plurimum fatigatur, erga que Martha sollicita frequenter perturbatur, donec tandem Marie otium mens nostra proficientibus meritis assequatur. In quo nimirum otio primus  homo fuerat constitutus, mandatoque diuino ad sui custodiam prudenter institutus, ut scilicet intra metas quietis et iustitie se teneret, qui ad hoc factus erat, ut pacatos fines quasi iure proprio possideret. Sed quia seducte uxoris acquieuit consilio, pulsus procul est ab eiusdem quiete possessionis confinio; et zabuli deceptoris uoluntati nequiter obsecutus, amissis propriis miserabiliter est ad impropria deuolutus, 523 dum puritate ingenite nuditatis exutus, aliene est pannis miserie grauiter obuolutus. Hec ergo afflictio temporalis a qua sibi quisque sentit plurimum contradici, non ciuis proprie, sed potius aduena debet dici; que aliunde ueniens inuasione molesta nostros fines quietos impetiuit, dum inuidia  diaboli »mors in orbem terrarum, sicut scriptum est, introiuit ;« ceterum hec aduena iam fructuosa nobis efficitur, iam ex ea nobis medicamentum salubre conficitur; si tamen ab obsequio Sare nequaquam auertitur, si ad faciendum fructum consilio maturiori conuertitur. Sicut enim actio nocet laboriosa cum per deuexa discurrit uoluptatum, sic iuuat, cum miseranti gratie humiliter exhibet famulatum, cum non imperat more ciuis intra fines patrios exsultantis, sed hospes et aduena conuertitur ad obsequium imperantis. Unde et ancilla cui Abraham, monente libera, dicitur copulari, Agar non incongrue legitur nominari; in quo nomine huius rei significatio est expressa. Agar enim interpretatur, aduena, uel conuersa. Et pulchre aduena  uel conuersa, quia homo laboriosam nesciret penitus actionem, sed ut propriam possideret quietis continue mansionem; si in eo quod factus erat, manere uoluisset, si iniunctam sibi obedientie regulam tenuisset. Que tamen actio nostre iam saluti non penitus est aduersa, sed in medicinale remedium est conuersa; dum limam uel exercitium obedientie prebet cuiuis imperfecto, illo salubriter disponente »Qui fingit laborem in precepto .« De qua et filius procedit anterior quidem natu, sed inferior prioratu: super quo matrem non dilato eius desiderio Deus audit, qui tamen adhuc Saram desiderantem etiam parere non exaudit. Quodpropter etiam idem filius ancille Ismel appellatur, Ismel autem auditio Dei interpretatur, quia cum rudis  obediens manus strenuas iniunctum exerit ad laborem, Deus non uocum sed operum audit, propitius hunc clamorem: »uocabis, inquit, nomen eius Ismel, eo quod audierit Dominus afflictionem tuam .« Sic etiam illa uxor Iacob Lia que laboriosa interpretatur, que fuisse lippa Scripturarum testimonio declaratur, primum quidem peperisse filios perhibetur, cum Rachel que interpretatur ouis, seu uidens principium adhuc conclusione sterili premeretur. Longe post uxorem Elcane Phenennam, Anna que interpretatur gratia, adhuc sterilis haberetur  , et de eius sterilitate ipse Elcana non mediocriter tristaretur: »Anne, inquit, dedit partem unam tristis, quia Annam diligebat .« In quibus tam Iacob quam Elcane uxoribus uiuendi quedam  signatur diuersitas, cui diuersitati nequaquam damnabilis inest peruersitas; sed diuersis generibus diuersa quedam utilitas, quam utilitatem et utilitatis diuersitatem Scripture mysterialiter commendat auctoritas. Per Liam quippe, labor et actio, per Phenennam uero, eiusdem laboriose actionis signatur conuersio, quia uita actiua eis conuertitur in salutem, qui uelut Agar Aegyptiam, laboriosam amplectuntur obedientie seruitutem. Per Rachel, que ouis aut uidens principium dicitur, innocens puritas et quedam accipitur uisio principalis, per Annam uero gratia spiritualis, quia post uite limam uel exercitium actualis, per quod homo proficiens esse desinit animalis, ad contemplandum Deum abundantiore  gratia peruenitur, in cuius abscondito faciei perfectus obediens sepelitur, qui seiunctus a temporalibus, quorum ad horam sollicitudine deuincitur, contemplande ueritati liberam tandem diligentiam impertitur. Prius ergo de Lia uel Phenenna, siue Agar Aegyptia filius generatur, quia de uita laboriosa primum posteritas operum propagatur, que quidem opera actualis fatigatio non proferret, si gratia spiritualis aliquid ei de iure proprio non conferret.



CAPITULUM XXXII.

Quod enim noster obediens ad ancillam libere se inclinat, quod prolis intuitu, ab illius uigorosa copula non declinat, donum est gratie, que et quidquid uult, imperat priuilegio libertatis, et explendi efficaciam subministrat large munificentia bonitatis.  Arguenda igitur est ancilla, si aduersus dominam insolescit, si uita actiua contra spiritualem gratiam intumescit; si cum largo illius munere fecundatur, ipsa spiritu contumaci eius suaue dominium aspernatur. »Ego, inquit Sara, dedit ancillam meam in sinu tuo; que uidens quod conceperit, despectui me habet .« Tunc quippe ancilla concipiens Saram uidetur despicere, cum se uita actiua de fructu boni operis aliquantulum presumit extollere; cum menti suggerit, ut spiritualibus negotiis non magnopere curet insistere, sed magis exterioribus curam impendere; eique proposita quasi rei utilitate blanditur, que scilicet apud se promptior et paratior inuenitur. Ancilla hec typum illorum mihi uidetur obtinere, qui cum se uiderint in exterioribus  preualere, suoque ministerio fratres aliquantulum indigere, putant se illis uirtutum merito preeminere; quos attendunt spirituali otio tenacius inherere. Quia enim ministerii sui utilitas quasi coram posita non differtur, illorum autem qui uacant, otio spiritali cito ad medium non profertur, uitam suam pluris existimant presentialiter fructuosam, altoque supercilio illorum despiciunt 524 sterilem, otiosam. Cuiusmodi presumptio cum obedientis animo se immergit, eumque seducere suspenso ac tacito passu pergit; ille si hanc seductionis nebulam statim a foribus non abstergit, si assensum tribuens uel ad modicum in aliam partem uergit; occurrit spiritualis gratia, et condemnat sententiam falsitatis, arguit spiritum deelinantem et ad regulam reuocat equitatis:  »Inique, ait, agis contra me: ego dedi ancillam meam in sinu tuo, que uidens quod conceperit, despectui me habet: iudicet Deus inter me et te;« ac si dicat: Non est equum ut tu quem uolui negotiis exterioribus erudire, qui eras inualidus solis spiritualibus studium impertiri; actiuam tuam patiaris de fructu suo temere superbire, fastuque presumptiuo contemplationi spiritualium contraire; eiusque uelis ausui uel ex sententia, uel ex patientia consentire, quem a iusti regula constat plurimum dissentire. »Iudicet, inquit, Deus inter me et te.« Inter me, cuius dono ad ancillam fertilem accessisti, et te qui eiusdem ancille tumorem uel ad modicum procedere concessisti; iudicet Deus et discernat causam  nostram, commendans prout dignum est mee beneuolentiam largitatis, arguens et emendans tue consensum uoluntatis. Cum iusti spiritum diuina correctio sic percellit, in quo mali propositi uenenosa intentio non precellit; qui maligni hostis non amplectitur auidus hortamenta, sed eius forte, uelit, nolit, sustinet tentamenta; cum huius, inquam, spiritus sentit se diuino monitu cerceri, et inspirante gratia gaudet plenius edoceri; prudenter satis uidetur respondere, prudentique responso, si quid culpe contraxerat remouere: »Ecce ancilla tua in manu tua est, utere ea ut libet .« Scio, ait, quia actiue contemplatiua iure debito principatur, laborioso negotio spirituale otium enim dominatur, Marie audienti Martha satagens fatigatur; laborantis  actio fructuosa spiritali gratie famulatur, cuius largo munere optati fructus onere honorabiliter fecundatur. Dignum ergo est ut non huius beneficii sit ingrata, sed tibi semper humilibus obsequiis inclinata; eamque subditam in manu tue habeas potestatis et ea iusto ordine utaris ad libitum uoluntatis. Quod si leuitate muliebri presumpserit aliter quid sentire, et contra rectum ordinem, procacitate garrula uel mutire, assensum illi mea uirilis discretio non prebebit, sed tuo spirituali consortio spiritaliter adherebit. Cum enim ad eam non accesserim estu luxuriandi, sed potius gratia generandi, nolo sic me sua carnali alliciat uoluptate, ut recedam a sincera spiritualium sanctitate. »Affligente igitur, inquit, eam, id est Agar Sarai; fugam iniit .«  Affligitur quidem Agar, cum quisque obediens sentit sibi spiritaliter intimari, quod in suo forensi opere non debeat gloriari; cum profectus exterior penitus euanescat, si flabro uanitatis interior dilectio refrigescat. Fugam autem inire Agar non incongrue perhibetur, cum a laudis appetitu idem obediens impulsu gratie remouetur, cum sciens eum decipi qui mercedem transitoriam sibi sperat de suorum meritis operum salubriter iam desperat. Fit quippe obedientium forensis actio quodammodo fugitiua, cum melius instructa compellitur a spe recedere presumptiua; cum intelligit quidquam boni operis a se sibi non esse, et relicta gratia spiritali, nil, nisi defectum et miseriam superesse: »Cumque inuenisset, inquit, eam Angelus Domini in solitudine, dixit ad  eam: Agar ancilla Sarai, unde uenis et quo uadis? Que respondit: A facie Sarai domine mee ego fugio. Dixitque ei Angelus: Reuertere ad dominam tuam, et humiliare sub manu ipsius .« Et rursus: »Multiplicans, inquit, multiplicabo semen tuum; et non numerabitur pre multitudine .« Agar fugitiuam Angelus Domini dicitur inuenire, inuentamque affatu consolatorio conuenire; cum actiuam nostram diuinus sermo permittit ultra uires tentari, sed occurrens dignatur doctrina multiplici consolari; exhortans et admonens, ut ab eo quod stulte presumpserat auertatur, et ad obediendum spirituali gratie humiliter reuertatur. »Reuertere, inquit, ad dominam tuam; et humiliare sub manu ipsius.« Hoc nimirum multis in locis inuenitur sermo diuinus  commonere, hoc diuina Scriptura tam in nouis quam ueteribus paginis edocere, ut scilicet nullus de suis operibus presumat gloriari, sed assignet gratie quidquid boni preualet operari. Qua doctrina si quis uelut Angelo uisitante fuerit institutus, et eidem inclinato supercilio humiliter obsecutus, audiet consequenter quod eidem diuina uisitatio pollicetur, quod humiliter obsequenti pollicens beneuolentia uel miseratio largietur: »Multiplicans, inquit, multiplicabo semen tuum, et non numerabitur pre multitudine « ac si dicat: Si is qui in exterioribus uiriliter exercetur, imperio spiritualium humiliter obsequi non grauetur; si quod forte in labore proficit actuali, non sibi arroganter, sed assignet gratie  spiritali; si cum occupatur et satagit circa Marthe ministerium et laborem, partem Marie sedentis esse tamen intelligat meliorem: is profecto semen suum, id est operationem sentiet tam multipliciter propagari, cuius propagatio non poterit pre multitudine numerari.



525 CAPITULUM XXXIII.

Post hec dixit Deus ad Abraham: »Uxorem tuam uocabis Saram, et benedicam ei; et ex illa dabo tibi filium, cui benedicturus sum. Cecidit Abraham in faciem suam, et risit dicens in corde suo: Putasne centenario nascetur filius, et Sara nonagenaria pariet? Utinam Ismel uiuat coram te!«  Postquam Abrahe de ancilla Ismel generatur, postquam de uita laboriosa profectus boni operis  propagatur; postquam imperio spiritualium noster obediens est humiliter obsecutus, et in forensi negotio dignum laudis meritum assecutus; Deus qui iuxta Apostolum  diues est in bonitate, obedientem suum noua quadam uisitat largitate, ut qui se strenue in negotio exercuit actuali, maiorem accipiat profectum in otio spirituali: »Ex illa, inquit, dabo tibi filium, cui benedicturus sum ,« habenti filium de ancilla, promittitur filius et de libera, quia qui in modico exhibuit se fidelem, dum ad nutum Sare genuit Ismelem, dignus uidetur ad aliquid amplius promoueri, in quo benedictionem maiorem ualeat promereri. Quod quid ei diuina dignatio tunc promittit, cum eum in contemplationis sue quasi quoddam uestibulum intromittit;  et ei speculanti iam incipit uel tenuiter sublucere, quam iucundum, quam bonum, sit Deo, quietis et otii complexibus adherere. Qui cum sentit huius lucis tenui radio se perfundi, et eius caritatem in corde suo per Spiritum iam diffundi, de promissi nouitate gaudii non ridere, id est imminenti beneficio diligit adgaudere: »Risit, inquit, Abraham, dicens in corde suo: Putasne centenario nascetur filius?« Cum obedientis spiritus incipit inuisibilia per speculum intueri, intelligens sibi Deum magis solito polliceri, ridet et tanquam sit incredibile quod promissum fideliter prestolatur, apud se in silentio promissionis magnitudinem admiratur: »Putasne, inquit, centenario nascetur filius?«  Non hoc dicit desperando, sed potius admirando; admiratur enim qui de acceptis beneficiis dignas laudes non sufficit exhibere, quomodo maiora merebitur obtinere. Ille autem obediens recte centenarius appellatur, qui uite actiue labore et studio consummatur; qui tantum illius fastigium conceditur adipisci, ut exinde sentiat perfectum fructum boni operis proficisci. Cuius perfectionem dum considerat se habere, uidetque in spiritu maiorem sibi alteram imminere; tantam Dei munificentiam admirans hilarescit, et de se nec presumens ad tantum beneficium obstupescit. Ne autem uideatur quod imminenti beneficio sic intendat, ut animo negligenti dona preterita uilipendat; ostendit quia sibi mediocre uel contemptibile non uidetur, si quod  iam adeptus est, ei dono gratie conseruetur. »Utinam, inquit, Ismel uiuat coram te!« Utinam quod in actiua sub fasce obedientie laboraui, quod ex eo labore et sudore qualecunque mihi meritum comparaui, uiuat coram te, id est dignum sit tuo conspectui complacere, et in eo merear gressu stabili permanere. Neque enim paruum me beneficium arbitror obtinere, si quod acquirere potui, possum etiam retinere; si in eo quo me tua beneuolentia uoluit collocare, dignetur etiam, ne tentatus deficiam, confirmare uel seruare. »Utinam, inquit, uiuat coram te!« Et signanter ait, coram te. Plerumque enim homo in suo uel aliorum conspectu hominum quasi gnauiter operatur, et tamen idem in conspectu Dei mortuus iudicatur; quia ipse,  cuius oculus nulla pituita, nullo puluere tenebratur, solus perfecte uidet cuius opus uiuere mereatur; quo fructu quo fine bonis operibus studium impendatur. »Utinam, inquit, uiuat coram te!« quod labore et studio acquisiui, quod iussioni tue, uel curandis exterioribus, obediui; quod te imperante, actiuam sum, spe sobolis, amplexatus, quod in ea modicum quid tuo munere sum lucratus. Quod si post huius tue beneficia largitatis spondes te apponere maiora noue munera sanctitatis, ut quem pressit et afflixit quotidiana exteriorum sollicitudo, que te suscipiat, susceptum deliniat interna spiritualium pulchritudo, quis ad tantam gratiam non hilariter obstupescens incomprehensibiliter  hilarescat! Quia uere feruens desiderio dilationem uix potest sustinere, nec ei quidquam sufficit, quandiu quod desiderat se intelligit non habere, quod aio: »Putasne centenario nascetur filius,« dico procul dubio non desperans, sed magis curiosum et impatiens esse meum desiderium asseuerans. Ne autem huius desiderium nimie dilationis grauedine defatiscat, imo ut quo differtui amplius, eo amplius concupiscat, eleganter Deus et iterat sponsionem, et differt dationem, ut iterata sponsio exspectantem ultra uires non sinat fatigari, et dilatum dilatio faciat auidius exspectari. »Ait Deus, inquit, ad Abraham: Sara uxor tua pariet tibi filium, uocabisque nomen eius Isaac: et constituam pactum meum illi in fedus sempiternum  .« Non solum Deus suam illi sponsionem uoluit iterare, sed iteratam adiectione grata commendabilem demonstrare; dum insinuat quale nomen eidem filio sit futurum, quem obedienti suo asserit se daturum. »uocabis, inquit, nomen eius Isaac .« Isaac, uisus uel gaudium interpretatur. Bona promissio, que risus uel gaudium meretur nominari, que tristitie 526 languescentis nescit caligine tenebrari; per quam noster obediens delectabili suauitate celestia iam pregustat, et eum in futuro difficultas aliqua non angustat. Hec enim pietas promissionem habet uite que nunc est, et future ; qua obedientem et in presenti uita speculandi inchoata suscipit altitudo, et eumdem in futura fruendi consummata  perficit latitudo. Unde et adiungit: »Et constituam pactum meum illi in fedus sempiternum .« Et quidem, quod hic spiritualiter inchoatur et perficitur in eternum, pactum suum Deus in fedus constituit sempiternum, dum sicut temporalia facit tempore terminari, sic post finem temporis, illud felicius consummari. Et ne cassum uideatur quod obediens in exterioribus tantam studuit diligentiam adhibere, cum illa non dicantur in eternum, sicut spiritualia, permanere; ostendit Deus ea non debere inutilia iudicari, quamuis ea nullo modo spiritualibus comparari. »Super Ismel quoque, ait, exaudiui te: ecce benedicam ei, et augebo, et multiplicabo eum ualde.« Tunc nimirum super Ismel Abraham exauditur, tunc in uite actualis operibus  profectus amplior inuenitur; cum ipse obediens ea Deo uiuere, id est Deo desiderat complacere, et tamen pluris ducit, spiritualibus inherere. Quorum differentia, ut adhuc quasi certius cognoscatur, quod paulo ante dictum est, iterum replicatur, cuius replicatio quo amplius obligat promissorem, eo uidetur reddere illum, cui promittitur, certiorem. »Pactum uero meum, inquit, statuam ad Isaac .« Ut autem hilarem obedientis redderet appetitum, exhibendi promissi tempus nominat definitum, quia plerumque gratior, uel promissio certa, uel promissionis habetur certitudo, cum eam non aggrauat infinita temporis longitudo. Ideo ait: »Quem pariet tibi Sara in tempore isto anno altero .« Tempore quidem isto spondet Isaac nascitur  [nasciturum?], cum diuini gustus dulcedine noster obediens sperat se et preuidet adepturum; non solum in illa cum facie ad faciem Deus cunctis fidelibus reuelatur, sed et in hac uita, cum nondum ad liquidum noster oculus declaratur. »Tempore, inquit, isto anno altero .« Per annum, perfectionem existimo designari, quia sicut annus multiplicato dierum numero dicitur consummari; sic operum temporalium collectione, uite perfectio actualis, et operum profectu spiritualium coalescit perfectio spiritalis. Unus ergo, uel primus annus, illa perfectio est, quam sibi quisque obediens uidetur acquirere, cum temporalibus curis et operibus studet insistere, cum iniuncta sibi exteriora prudenter  exsequitur, et in exsequendo ea perfectionis profectum assequitur. Alter uero annus, illa est perfectio, ad quam post uite laboriose exercitium peruenitur, cum a curis exteriorum obedientis animus expeditur, totoque desiderio studiis spiritualibus se immergit, et ad speculandum Deum deuotionis manu faciem suam tergit. In hac perfectione, quasi anno altero Deus nasciturum esse Isaac pollicetur, ut in spe nascituri noster obediens colletetur, sciens non solum quantus, uerum et quando ei tandem filius orietur, cum scilicet tempore isto altera ei perfectio tribuetur. Quem Deus et spe grata satis pro tempore delinitum, et ipsa re dilata feruentiorem eius considerans appetitum, tandem implet quod promiserat, ut quem suspensum reddiderunt uerba diutius  promissiua, gratius et perfectius ipsa reficiant completiua.



CAPITULUM XXXIu.

»uisitauit, inquit, Dominus Saram suscepitque et peperit .« uisitat Dominus Saram, cum obedienti suo auget beneficium gratie spiritalis; ab eo longe faciens tumultum negotii temporalis, cum eius desiderio concedit largius quietem otiosam, et eiusdem gratiam otii, uel quietis efficit fructuosam. Fit autem fructuosa, cum quietus obediens contemplandi tendens ardenter ad perfectum, in ipso profectu tanta sentit dulcedine se affectum, ut eadem dulcedo, quasi merces iam digna uideatur, propter quam non immerito contemplationi studium impendatur. Oblitus quidem que retro  sunt, ad inquirendam et tenendam estuat ueritatem, affectuque tenero inuentam eius amplectitur puritatem, quo amplexu ineffabiliter delectatur, delectatione cum Paulo: »In celestibus, conseruatur .« Cum enim perfectum obedientem spiritalis occupat lectio, post lectionem pura et defecata delinit oratio, legendi beneficio uel orandi suspendit meditatio, et eum in his omnibus compungit uel potius inungit grata deuotio, constat eum quodammodo choris angelicis interesse, non corpore, sed spiritu diuino uultui presto esse, raptusque in excessum nil sibi estimat iam deesse, dum oblatis inhians cum Petro dicit: »Bonum est nos hic esse .« Istud bonum, iste fructus, iste quasi filius, cui non possit merito complacere,  quis eum recte sapiens non desideret obtinere, quis in eius obtentu digne sufficiat congaudere, quis tali gaudio non gaudeat arridere? »uocauit, inquit, Abraham nomen filii sui quem peperit ei Sara, Isaac ;« Isaac autem risus uel gaudium dicitur. Et pulchre, Risus uel gaudium, quia perfectus obediens in huius adhuc uite miseria constitutus, et hunc dono gratie fructum dulcedinis assecutus, uix humane mentis angustia suum gaudium comprehendit, 527 maius quo, nullum, uel etiam simile deprehendit. Etsi enim antea in profectu exteriorum operum letabatur, cum in illo tantum expers adhuc spiritualium uersabatur, illud tamen gaudium longe fuisse aliud iudicatur, quod in temporalibus et transitoriis  quodammodo etiam transitorium habebatur. In his quippe exterioribus prudenter laborare, et in eorum labore et studio proficientibus meritis exsultare; sicut habet hic initium, sic etiam hic finitur, quia in celesti mansione quidquam tale nullatenus inuenitur. Ibi nemo curis et laboribus exercetur, nemo in transitoriis gaudere perhibetur; sed omnibus illic habitantibus quies leta, silentium iubilans, gaudia sunt quieta. Dulcedo quorum ab his, etiam in hac uita largo munere pregustatur, a quibus abundante gratia contemplandi suauitas degustatur; cum scilicet mens eorum a terrenarum cogitationum turbore  uacuatur, et ad terendam semitam puritatis amore sereno dilatatur. Sic igitur hoc gaudium hic incipit, ut hic non etiam terminetur, sed inchoatum in hac  uita, in celesti gloria perfectius consummetur, in quo tanquam in Isaac uocari perhibetur semen serenius operandi, et in eo semine benedici posteritas indeficiens contemplandi. Ideo Sara, uidens quod Ismel grandiusculus cum paruulo Isaac iocaretur, prudenterque intelligens quid tali non tam iudo quam ludibrio signaretur: »Eiice, inquit, ancillam et filium eius, non enim heres erit filius ancille cum filio meo Isaac :« Ismel grandiusculus cum paruulo Isaac dicitur, et ludens ei conatur illudere, cum temporalis actionis iucunditas, que prius et facilius conualescit, aduersus spiritalem, adhuc quasi rudem et teneram aliquantulum insolescit; cum blandiens obedientibus quasi promptior et paratior uult uideri, ipsosque obedientes a  difficultate spiritualium remoueri. Plerumque enim quod facilius obtinetur, familiarius occurrit, quod magis usitatum est, licet expellatur, recurrit; qui occursus uel recursus recte ludus, siue illusio iudicatur, cum eius nonnunquam lenocinio contemplantis acies retundatur, in cuius corde gratuita Dei miseratio colludium uidet uolui, uolens eum ad consensus noxii errorem non deuolui; dignatur quasi duris eum monitis erudire, et pene dubitanti, eruditione celeri, subuenire. »Eiice, inquit, ancillam et filium eius; non enim heres erit filius ancille cum filio meo Isaac.« Nolo, inquit, existimes quod actiua contemplatiue aliquatenus sit equalis, quod illius iucunditate dignitatem obtineat gaudii spiritalis, quod illius labor tumultuosus, quamuis pro suo modulo  fructuosus, ad celestem transeat mansionem; ibique sub priori negotio cura uel exercitio diuinam obtineat uisionem. Hanc existimationem a secreto tue conscientie pelle foras, cuius presentia nobilitatem Isaac non mediocriter decoloras, si actiue, uel eius temporali gaudio conferas sempiternum, si, quod transit cum tempore, manere existimes in eternum. »Non enim heres erit filius ancille cum filio meo Isaac.« Perfectio exteriorum operum cum spirituali ius hereditarium non obtinebit, sed illa cessante, ista in eternum quod suum est, possidebit; et quod inpresentiarum meruit dulcedine suaui persentire, ibi tanto suauius, quanto manifestius, gaudebit inuenire. Unde in Euangelio Dominus: »uidebo,  inquit, uos et gaudebit cor uestrum, et gaudium uestrum nemo tollet a uobis .« uidet suos Deus, cum eis reuelat oculum contemplandi, cum eis contemplantibus infundit gratiam pregustandi; cum de sue dulcedinis gustu illis plurimum dat gaudere, promittens huic gaudio nullum terminum imminere. Quia uero in huius uite statu nulla sunt oblectamenta, quibus non immineant tentamenta  post tanta beneficia que obedienti nostro diuinitus conferuntur, ei quoque tentationes ab ipso Deo nichilominus inferuntur. »Tentauit, inquit, Deus Abraham dicens: Tolle filium tuum quem diligis Isaac; et offer eum in holocaustum super unum montium quem monstrauero tibi .«  Mira res! Tanto ante tempore Deus promiserat Abrahe quod ei filius nasceretur, predicens etiam quod idem filius nomine censeretur, in quo filio semen eidem Abrahe uocaretur, et in eo semine benedictio gentibus conferretur. Nunc autem sibi Deus eumdem filium postulat immolari, tanquam immolatus possit feracius dilatari. Iustus uero Abraham cuius fides commendabilis predicatur; Deum promittere nil superfluum, arbitratur; sed plenissime sciens quia quecunque promisit, potens est et facere, non recusat ei filium immolare, cui, sicut uitam dederat, sic et a mortuis poterat excitare.



CAPITULUM XXXu.

Tunc quippe Deus sibi filium Abrahe uult offerri, cum omnibus datis suis se ipsum postulat anteferri  ut quod iustus gaudet per speculum in enigmate  contemplari, non sibi, sed Deo sciat id debere gaudium assignari. Tunc Abraham filium, quem diligit iubetur immolare, cum is cui datur contemplando celestium dulcedinem degustare, non propter se cui datur, uel propter id quod datur, sed propter eum a quo datur, intelligit diligendum; amoremque dulcedinis degustate ad eum qui contulit referendum. Cum enim quis collata sibi Dei beneficia gratanter amplexatur, 528 et propter ipsa, Deum largitorem consequenter diligere gratulatur, habet quidem fructum non mediocrem gaudium spiritale, sed eidem adhuc inheret gaudio quiddam aliquantulum animale. Plerique Deum non solum non diligunt, sed etiam odio persequuntur, eiusque miseri  donis temporalibus abutuntur, sic amantes uisibilibus carnaliter inherere, ut quemadmodum canem ab uncto corio nulla eos ualeant flagella absterrere. De qualibus Dauid: »Superbia, inquit, eorum qui te oderunt, ascendit semper .« Et per Amos: »Misi, ait, in uos mortem, et percussi in gladio iuuenes uestros; et non redistis ad me, dicit Dominus .« Et per Ieremiam: »Frustra, inquit, percussi filios uestros; disciplinam non receperunt .« Plerique autem uidentes sibi temporalia que diligunt abundare, Deum largitorem incipiunt collaudare; parati quidem si pleni fuerint gratias exhibere, et econtra murmurantes, si forte ceperint indigere. Unde et Dauid: »Confitebitur, ait, tibi cum benefeceris ei .« Et cum  in eremo populus Isrel moraretur, murmurasse pro aque penuria perhibetur. Quidam uero considerantes, quam terribiliter suis Deus contemptoribus comminatur, et e regione, que, et quanta se conferre suis dilectoribus protestatur, a timore inchoantes ad amorem tenerum sapiendi, uel ad sapientiam proficiunt diligendi. Qui, quo amplius in prudenti dilectionis dulcedine munerantur, eo spe certiori, maiora in futuro munera prestolantur; et quo celelestium munerum spem percipiunt ampliorem; eo amplius ipsum diligunt largitorem. Attendentes quippe quantam in itinere suis fidelibus dat uirtutem, meritoque uirtutis quantam in patria dat salutem; tanta illius bonitate laudabiliter excitati, diligendo  respondent eiusdem bonitati, diligunt diligentem, eligunt eligentem, ardentque ad eum tota deuotione conuerti, quem sibi propitium, multis iam beneficiis sunt experti. In persona quorum Propheta dicit: »Clamabo ad Deum altissimum, Deum qui benefecit mihi ;« et alibi: »Conuertere, inquit, anima mea in requiem tuam, quia Dominus benefecit tibi. « Cum autem isti de acceptis beneficiis spiritalibus hilarescunt, et propter ipsa, ad diligendum Deum laudabiliter incandescunt; tanquam filium Isaac uidentur ulnis tenerioribus amplexari, sperantes per eum posteritatis sue seriem dilatari. Sed ut spes eorum solidior et perfectior habeatur, et in rem multo efficacius conuertatur, uult Deus, ut a perfectis idem sibi gaudium offeratur, id est,  ut suis ipse muneribus preferatur, ut non tam de illis, quam de ipso qui contulit gaudeatur. Offert igitur gaudium suum Deo, qui de suis iam muneribus non gaudet , sed de eo, qui diligit eum de corde puro, et conscientia bona, non quia suis dilectoribus uel temporalia, uel spiritualia confert dona; sed quia summe bonus est in natura, cuius luminosam non attingit munditiam mens obscura. Ad quam eius dilectionem Scriptura sacra fideles nititur erudire, sed erudienti non nisi perfectus quisque sufficit obedire, quia hanc obedientiam nescit turbida actio inchoantium uiatorum, sed pura contemplatio quasi triumphantium perfectorum. »Confitemini, ait, Domino quoniam bonus .« Non est, inquit, satis ad perfectionis cumulum  consequendum, si Deum existimatis propter collata nobis beneficia diligendum; si eum sequimini quia de panibus comedistis, si confitemini quia eius beneficia percepistis. uolo uos perfectionem obedientie paulo subtilius intueri, ut obediatis Domino quoniam bonus est, confiteri; non quoniam bonus est uobis , sed quoniam bonus; bonus, inquam, in natura sua, bonus in se ipso, cui bono bonum est adherere, ut in eo non nisi de eo diligat quis gaudere. Ideo Abrahe dictum est: »Offer eum in holocaustum super unum montium quem monstrauero tibi.« De holocausto ad uescendum nichil relinquitur, sed diuino igne totum consumitur; per quod nimirum intelligitur oblatio consummata, cum scilicet mens iusti  tanto caritatis igne est concremata, ut sibi nil retinens proprii gaudii, uel amoris, tanquam oblita sui, tota in amorem transeat Creatoris. Huic autem accepti beneficii amorem uel gaudium offerenti, et in abscondito faciei diuine totum se laudabiliter immergenti: »Non extendas, inquit, Dominus manum tuam super puerum, nec facias illi quidquam ; nunc cognoui quod timeas Deum; et non peperceris filio tuo unigenito propter me.« Scito, ait, et te mihi offerendo tuum gaudium, obedisse, et tamen nil de eodem gaudio deperisse; sed illud me tibi multo gratius, multo solidius reddidisse, quod iam et intelligis, et diligis a me quidquid est accepisse. Iam enim et me diligis propter me, et non  habes gaudium nisi de me; quia, etsi dona mea gratanter amplexaris, non tamen de his, sed de me precipue gratularis; nec propter illa diligis me, sed illa diligis propter me. Sic igitur dilectus Isaac offertur, et offerenti procul dubio non aufertur; sed tam Deo quam Patri gratus et incolumis conseruatur, pro quo iuxta inuentus aries immolatur. Quandiu enim uir obediens spiritalibus Dei beneficiis adgaudebat, et Deum propter illa, dignam uicem referens, diligebat; et, si huiusmodi gaudium uel dilectio, commendabilis habebatur, inerat tamen ei quod animale merito dicebatur. Animalis quippe homo illum nouit diligere, quem sibi utilem uel sentit , uel sperat 529 existere; si autem nullum ei commodum  elucescit, ad diligendum nullatenus incandescit. Quod nimirum bestiale, quod terrenum, quamuis satis proximum habeatur, sic tamen ignorantie, uel infirmitatis nostre uepribus implicatur, ut a quouis non facile possit eius reprehensibilitas deprehendi, uel forte deprehensa, exstirpatione congrua reprehendi. Sed maturus obediens cum ad montem uenerit perfecte caritatis, perfundique meruerit diuine radio claritatis, acuto intuitu deprehendit quidquid in se fuerat animale, eoque immolato nil nisi retinet spiritale. »Leuauit, inquit, Abraham oculos, uiditque post tergum, arietem inter uepres herentem cornibus; quem assumens obtulit holocaustum pro filio .« Et pulchre animal quod Abraham pro Isaac immolauit, arietem fuisse  Scriptura memorauit, qui  dux est, et preuius non hedorum, sed gregis innocui uidelicet ouium uel agnorum. In quo ariete illa non incongrue animalis intentio designatur, qua homo Deum propter sua beneficia diligere comprobatur; cum ab illo, et quedam sibi uidet iam tribui, et maiora in futuro sperat retribui. Qualium ille unus mihi uidetur exstitisse; qui se dicebat retributionis intuitu diuinis iussibus obedisse. »Inclinaui, inquit, cor meum ad faciendas iustificationes in eternum, propter retributionem .« Huius retributionis intuitus arietis more greges precedit plurimorum, quos uelut ad pascua ducit, et preducit ad custodiam mandatorum; que forte illi non magnopere custodirent,  si sibi retribui non ambirent. Cuiusmodi ducatum nostra et studia, et opera simplicitate ouina prosequuntur, dum spe premii mandatis celestibus humiliter obsequuntur; sibique in hoc non paruam conferri gratiam arbitrantur, quod uel amore mercedis ad obediendum efficaciter animantur. Et reuera non parum gratie fidelibus suis Deus impendit, cum eis obedientie fructum commendabilem preostendit, eiusque, et spe, et desiderio illos in itinere sic accendit, ut indignus eis non immerito uideatur, qui hunc apprehendere non contendit. Qui si forte exuberante gratia ad contemplationis fastigium sublimantur, ibique diuine gloriam maiestatis quamuis  in enigmate speculantur; tanto gustate dulcedinis affectu debriantur, ut toti in illam excessu commendabili transferantur. Ubi oculis interioribus eleuatis ad ipsum, qui suis dilectoribus nichil confert melius quam se ipsum; tam puris et defecatis amplexibus amant ipsum, ut et dona sua non nisi diligant propter ipsum. Cum autem in hoc excelso excessu commendabili sublimantur, uultuque leuato et mundato quidquam, nisi Dei faciem non mirantur, qui paulo ante retributionis intuitum affectu mercenario sequebantur, iam eumdem post tergum profectu gratulatorio deprehendunt, uolentemque uel posterioribus adherere, statim uiriliter apprehendunt, et ne quidquam de eo resideat diuinis altaribus non solum immolant, sed incendunt. »Leuauit, inquit,  Abraham oculos suos, uiditque post tergum arietem inter uepres herentem cornibus, quem assumens obtulit holocaustum pro filio.« Oblato igitur ariete qui diuino igne penitus concrematur, Abraham reddito sibi dilecto filio gratulatur, quia maturus obediens tunc sentit gratius et perfectius se gaudere, cum a dilectione sui gaudet oculum amouere, solique Deo diligit inseparabiliter adherere. Diligit, inquam, propter ipsum cuncta quasi postponere, nec nisi propter ipsum quidquam diligere, in diligendo illum, non suum diligentis fructum attendere, sed dignitatem et meritum dilecti perpendere; quod scilicet in se ipso talis et tantus habeatur, qui etsi non retribuat, ea tamen que sua est, bonitate diligi mereatur. Cum autem is Deum diligit non pro fructu,  non tamen eum diligit sine fructu, sed mirum in modum cum dilectionis sue fructum proprium non pretendit, cum in diligendo, cathedram mercenariam non ascendit, fructum consequenter multo maiorem apprehendit, quia illi qui diligit eum gratis, maiora Deus infundit sue munera largitatis. Que munera non tam ipsum auctorem commendare, quam per eum ipsa uidentur commendari, dum non illum propter ista, sed propter illum, ista perfectus quisque diligit amplexari, cuius desiderio cum solus auctor munerum satisfacit, eius quoque munera sunt, auctor que pretiosa facit .



CAPITULUM XXXuI.

Cum enim perfecte diligitur is qui donat, propter  eum quoque diligitur quidquid donat, eiusque bonitas suo solius merito gratiosa, que suis confert dilectoribus, efficit pretiosa. Unde quidam sapiens  : »Non enim, ait, tam utilitas parta per amicum, quam amor ipse delectat, tumque illud fit quod ab amico profectum est iucundum.« Sapientes quippe seculi, cum dilectionem qua Deus diligitur, ignorarent, et de illa qua se homines inuicem diligunt, disputarent, illam dixerunt non satis esse commendabilem, que utilitatis extrarie intuitu coalescit, et si lucrum uel spes lucri deficiat, euanescit. Unde predictus sapiens: »Plerique, ait, amicos tanquam pecudes, eos potissimum diligunt ex quibus  sperant se maximum fructum esse recepturos.« Itaque pulcherrima illa et maxime naturali carent amicitia per se expetenda. Et 530 alibi: »Si utilitas, inquit, conglutinaret amicitias, eadem commutata dissolueret.« uirtutem autem uere dilectionis iidem sapientes subtilius perscrutati, et lynceum ut putabant infigentes oculum ueritati, illam commendabilem censuerunt, que mutua uirtutis consideratione laudabiliter inchoatur, que non impulsu paupertatis, sed amore probitatis nodo indissolubili solidatur. Unde idem sapiens: »Intelligamus, inquit, sensum gigni diligendi et beneuolentie caritatem facta significatione probitatis, nichil enim amabilius uirtute, nichil quod magis alliciat ad diligendum.« Et iterum: »Ego, inquit, admiratione quadam uirtutis  eius, ille uicissim opinione fortasse nonnulla, quam de meis moribus habebat me dilexit: et quanquam utilitates multe et magne consecute sunt, non sunt tamen ab earum spe cause diligendi profecte.« uidetis quia Tullius Cicero, siue Lelius quem inducit loquentem, non concedit ut perfectam dilectionem conglutinet aucupatio utilitatis, sed facta sanctificatio probitatis; et in diligendo non mercedis ambitio preferenda, sed amore uirtutis uirtus est amplectenda. Cum autem in amico precipue uirtus diligitur, consequenter et commodum quod ab illo procedit, iucundum efficitur, fitque ordo conueniens cum amicus de amico sic letatur, ut uirtus utilitati non uirtuti utilitas preferatur. uerum quia in dilectione Dei quemquam repentina conuersio perfectum  non efficit, humana quippe conditio ad capiendum sublimia tam cito non sufficit, diues in bonitate Deus qui imbecilles et paruulos non attendit, infirmitati nostre misericorditer condescendit; et nouelle plantationi sue congruum dat fomentum, processu uero temporis proficiendi robustius incrementum. uolens igitur quosdam ad uite melioris excellentiam promouere, quos nouit ab eterno ad suam gratiam pertinere, uidensque illos nondum esse idoneos fastigio spiritali, primum demulcet eos beneficio temporali, ut cum ea percipiant quibus eorum carnalis animus delinitur, ad illum se conuertant qui eorum uoluntatibus sic blanditur. Conuersis autem ad se auget Deus sue munera largitatis, per que sibi magis  ac magis inhiet infantia tenere paruitatis, que paruitas non educitur facile de sinu consuetudinis seducentis, si ei non preludat inclinata maturitas educentis. Eapropter illis adhuc paruulis et prudenti consilio dat minora, et sibi iam inhiantibus premonstrat ampliora; talique preludio trahit eos et abstrahit a conuersatione et desiderio seculari, et propter sua tam collata quam sperata facit aliquantulum se amari. Processu uero dierum facit eos mundum mundique fallacias aspernari, abiectisque secularibus, adeptis spiritalibus gratulari; et eorum affectos dulcedine promissis celestibus amplius inflammari, et propter ista Deum ulnis auidioribus amplexari. Sic nimirum Deus salutem desiderans electorum, et pie condescendens impossibilitatibus infirmorum,  eos sibi non dedignatur allicere beneficio terrenorum, et ad se diligendum confortare spe celestium premiorum. Quos autem misericorditer ad profectum promouet ampliorem, quorum obedientiam optat fieri sanctiorem, eos iubet ut quidquid sibi gaudent uel sperant Deo non grauentur offerre, id est propriis utilitatibus Deum liberaliter anteferre. Iubet, inquam, ut nichil diligant ante ipsum, nichil nisi propter ipsum: sic in eum intendant, ut quasi obliuiscantur et se ipsos, et non nisi propter ipsum diligant uel se ipsos. Tunc autem multo sanctius, multo fructuosius inueniuntur se ipsos diligere, cum se propter illum diligunt quasi negligere: non ad proprium commodum, palpitantem oculum deprimentes, sed illius suauitati indefessam aciem imprimentes,  sic parati collatis uel speratis muneribus adgaudere, ut non nisi auctori munerum gaudeant adherere. Hec est dilectio obediens, uel obedientia diligens angelorum, hec etiam fidelium in illorum iam consortio receptorum, hec est nichilominus et quorumdam in huius uite stadio sed paucorum, qui in terris positi perfectionis fastigium assequuntur, et more uel amore angelorum mandatis celestibus obsequuntur. Ad quam perfectionem etsi non potest facile perueniri, et si eam nature imperfectio non potest experiri, non tamen debemus iuxta nostrum modulum et alios metiri, quia Deus potens est, quibus, quando, quantam uult gratiam impertiri. Eius igitur gratia processu dierum et uirtutum nonnulli maturescunt, et tantorum maturitate profectuum  consenescunt, ut quidquid bestiale et proprium in eis fuerat eneruetur, et tanquam aries diuinis altaribus immoletur, quidquid autem spirituale et diuinum Deo reddi nequaquam differatur, ut non tam de muneribus quam de auctore munerum gaudeatur. Que nimirum obedientia non est nostra, neque nostri similium infirmorum, quibus multo puluere caligat acies oculorum; sed eorum est quorum pretioso inuncta collyrio pupilla declaratur, et obscura mandatorum intellectu lynceo contemplatur. Est enim multa obscuritas uel obscura subtilitas in mandatis, per que suis fidelibus excellentia loquitur diuine maiestatis, in quibus continentur ipsius arcana uoluntatis, que peruideri nequeunt nisi oculis  interioribus tersa caligine reuelatis. Quod Propheta considerans: »Reuela, inquit, oculos meos, et considerabo 531 mirabilia de lege tua ;« uere nisi oculi operante gratia reuelentur, diuine legis mirabilia non uidentur, quia lex umbram habet tam subtili sibi nubilo coherentem, ut fallat oculum suffusione uel modica lippientem. Est quippe mandatorum Dei multa diuersitas, quorum tamen nulla unquam inueniri potest peruersitas, quia licet quedam in plerisque quasi contrarietas habeatur, absit tamen, ut qui mandat uel errore uel inconstantia teneatur. Cum uero in illis tanta sit multiplicitas ut uix possit comprehendi, et contrarietas aliquorum nullo pacto debeat reprehendi, restat scire quid cunctis et hominibus et temporibus irreuocabiliter  indicatur, quid diuersa et generari hominem , et statui temporum separabiliter iniungatur, quid autem aliquando quibusdam hominibus tam specialiter uel singulariter imponatur, ut non nisi uel semel uel raro tale quid in posterum audiatur.



CAPITULUM XXXuII.

Unde mihi tria uidentur esse genera mandatorum, ad que Deus inuitat et promouet obedientiam electorum, quorum nullum aliquando ad perfectionem meritorum existimo peruenisse nisi cui datum est in aliquo illorum generum profecisse.

Primum genus conuenienter potest inuariabile nominari, quod nulla prorsus causa nullo inuenitur tempore uariari, sed quia per se necessarium cunctis erat, tam ante legem quam sub lege, et post  legem fixum et immobile perseuerat. Huius autem generis est caritas, humilitas, patientia, mansuetudo, temperantia, fortitudo, et cetere huiusmodi uirtutes, que generaliter omnibus indicuntur, sine quibus iusti nec noui nec ueteres salutem consequuntur; quas ita per se bonas, et in eo bono stabiles constat esse, ut nullo unquam modo uel aliud uel aliter possint esse. Semper enim he uirtutes bone et erunt et fuerunt, suumque possessorem et bonum facient et fecerunt, quas ab eo quod bone sunt, nec ipse Deus aliquando credendus est immutare, nullum docens siue iubens ut ab eis eligat deuiare.

Secundum mandatorum genus pro eo uariabile potest dici, quod inuenitur diuerso uel generi hominum  uel statui temporum sic indici; ut uel illud non omnis homo tenere iubeatur, uel illud idem non omni tempore teneatur. Sub hoc genere illa quantum arbitror includuntur, que de sacrificiis uel legalibus ceremoniis filiis Isrel iniunguntur, quibus nationes cetere ex precepto nullatenus astringuntur, quarum tamen aliqui placuisse Domino cognoscuntur. In ipso etiam populo Isrel quedam leuitis specialiter sunt indicta; que tamen sunt ceteris tribubus interdicta, quia illi altari et tabernaculo ministrare iubentur, a cuius ministerii dignitate ceteri prohibentur. Plurima autem que tunc temporis filiis Isrel per manum Moysi sunt mandata, nullis retro uel populis uel hominibus leguntur imperata,  que etiam Christo ueniente non solum naturalia non putantur, sed et plurimum sunt noxia, si more antiquo litteraliter teneantur. Ipse etiam Christus adueniens quedam noua diligenter instituit in quibus fidelium suorum salutem constituit, ut uidelicet nullus saluari se speraret, qui hanc institutionem tenere fideliter non curaret. Ad tergendum enim uite maculas precedentis, et obtinendum certius eterna premia subsequentis, baptismi lauacrum et altaris panem et calicem consecrauit, consecrata celebrare suis in posterum fidelibus imperauit, que sub lege uel ante legem nostis nulli realiter assignata, sed figuris et enigmatibus tantummodo mysterialiter presignata.

Tertium mandatorum genus inter ista duo uidetur  quasi medium collocari, quod nec prorsus tanquam primum potest inuariabile nominari, nec tanquam secundum inuenitur cuilibet generi hominum uel statui temporum specialiter assignari; sed sic ab initio est cunctis generaliter impositum, ut ei qui imposuit tantummodo mutare sit licitum. Quod quia et ipse raro admodum legitur immutasse, et eo quod ipse nouit consilio contrarium quid mandasse, idem genus recte uix mutatum aut uix mutabile potest dici, cuius stabilitas a solo Deo uidet sibi aliquantulum contradici. In hoc genere continetur quod dictum est: »Non occides, non mechaberis, non furtum facies ,« et si quid est huiusmodi. Que nimirum et ante legem et sub lege et post legem tenenda iudicantur, et tenentes diuine Scripture testimonio  commendantur, contemptores uero excessus intolerabilis arguuntur, et nisi forte digna penitudo subueniat, damnatione debita puniuntur. Unde sicut nostis Cain propter homicidium condemnatur, Ioseph quia uoluisse mecari cum domina quamuis mendaciter accusatur, in ultione criminis affectati longo tempore carceri mancipatur. Idem quoque Ioseph cum postea frumentum Aegyptiis esurientibus largiretur, et fratribus suis uenditionis sue non immemor durius loqueretur: eosdem arguit quod ei mala pro nobis illicite reddidissent, et scyphum suum in quo augurari solitus fuerat furto ei tollere presumpsissent. Cum autem hec et ante legem inueniantur illicita, et sub lege per Moysen scripto prohibita, patet quia Deus ea passim et libere noluit  actitari, sed obedientes suos ab 532 illorum actu illicito reuocari. uerum quia huiusmodi obseruantiam non ipsa rei sanctitudo uel dignitas, sed ipsius precipientis commendat auctoritas, idem auctor qui hec ne fierent uoluit prohibere, uoluit cum potuit ut hec eadem fierent et iubere. Quo iubente obediens non solum excusatur, sed etiam si non obediat plurimum accusatur, quia sicut reus est qui presumit quod agere prohibetur, sic est dignus argui qui contemnit agere quod iubetur. Iussit ergo Deus cum uoluit filios Isrel ut exituri de Aegypto argentum, aurum, uestem plurimam a uicinis suis et hospitis mutuarent, et nocte insuspecta furto Aegyptios spoliarent ut illorum opes tali  transitu ad istos deuenirent, et isti de Aegypto ad eremum manu uacua non transirent: »Cum egrediemini, ait, non exibitis uacui, sed postulabit mulier a uicina sua et ab hospita sua uasa argentea, et aurea ac uestes, et spoliabitis Aegyptios .« Et longe infra: »Fecerunt, inquit, filii Isrel sicut preceperat Dominus Moysi, et petierunt ab Egyptiis uasa argentea, et aurea uestemque plurimam, et spoliauerunt Aegyptios .« Quod factum quomodo posset dignum uenia iudicari, si non illud precepti uelamine sese gauderet obumbrari, si non rapinam furtiue spoliantis, iustam redderet auctoritas imperantis? Quamuis quod Aegyptius a populo Dei furtiue spoliatur, quibusdam non iussio sed permissio uideatur, ut scilicet idem  populus non hoc facere iubeatur, sed ad faciendum uoluntati proprie relinquatur. uidetur enim eis quod non conueniat diuine puritati, ut aliquando iubeat contrarium sanctitati, ne auctor furti Deus fuisse predicetur, a quo furtum alias tanta diligentia prohibetur. Quo contra quidam existimant Deum et hoc filiis Isrel precepisse, et tamen sanctitati contrarium nil egisse, quia sicut sanctum est non fieri quod iubet ut non fiat, sic sanctum est et fieri si forte iusserit ut hoc fiat. Sicut enim opus quodlibet eius prohibitio facit illicitum, sic eiusdem iussio idem opus efficit licitum, tantum subtili oculo discernatur, quid cunctis generaliter quid quibusdam specialiter iniungatur. Neque enim uel omnibus omnia precipit agere, uel quidquid  semel imperat uult etiam eos repetere, sed quibusdam quedam sic imperat, ut ea ab eis tantummodo uelit agi, quedam sic ut eadem uelit non nisi semel agi. Quod autem filiis Isrel Deus non solum permiserit, sed et preceperit ut Aegyptios spoliarent, Scriptura uidetur euidenter ostendere, quam si quis paulo diligentius uelit attendere, existimo non presumet uerbis repugnantibus diu contendere, ne arguatur sensum suum contra rei ueritatem pertinaci contentione defendere: »Fecerunt, inquit, filii Isrel sicut preceperat Dominus Moysi, et petierunt ab Aegyptiis uasa argentea, et aurea, uestemque plurimam, et spoliauerunt Aegyptios.« uidetis quia in spoliando Aegyptios filii Isrel sic leguntur fecisse, sicut eis Dominus per manum Moysi legitur  precepisse, et nimirum quidquid eis precipit illius excellentia potestatis, possunt et debent agere salua regula sanctitatis. Et quid mirum si damnum quod merebantur Aegyptii sustinere, et commodum quod forte digni erant filii Isrel obtinere, expleri uoluit distributor ille iustissimus premiorum, utrisque reddens diuersa stipendia meritorum? Quid autem refert utrum aperte uel occulte, bello an furto, id agi uoluerit diuina equitas, apud quam nulla unquam inueniri potest iniquitas. Quis discutiat, uel discussam arguat illius uoluntatem, cui semper inesse certum est irreprehensibilem equitatem? Ceterum ne exemplo huius facti sue quisquam in posterum auaritie blandiretur, et non tam diuine obedientie quam sue concupiscentie satisfaciens  furaretur; nichil tale Deus nec eisdem filiis Isrel postmodum uoluit imperare, sed a furto eos multis et uerbis et uerberibus reuocare. Dicto enim per Moysen: »Non facies furtum ,« et postea per Iosue: »Cauete ne de his que precepta sunt quidpiam contingatis ,« cum Achaz filius Charmi Domini mandatum preterisset et de spoliis Iericho argentum et aurum et coccineum pallium abscondisset, iratus Deus, non solum auctorem sceleris morte debita condemnauit, sed et multos de populo in ultionem eiusdem criminis coram hostibus suis strauit: »Anathema, inquit, in medio tui, Isrel; non poteris stare coram hostibus tuis donec deleatur ex te, qui hoc contaminatus est scelere  .« Et Iosue ad Achaz: »Quia turbasti nos, inquit, exturbet te Dominus in die hac. Lapidauitque eum omnis Isrel ;« ex quo patet quia, etsi Deus Aegyptios a filiis Isrel uoluit spoliari, non tamen hoc exemplo furtum uoluit actitari, sed sic illud tunc temporis eo quod ipse nouit consilio iussit agi, ut postea non iuberet, imo etiam prohiberet simile quidquam agi; sic et prophetam Osee  iussit primo ut fornicariam, secundo ut adulteram sibi acciperet in uxorem, in quo facto propheta turpe satis flagitium incurrisset, si non diuine uoluntati potius quam sue uoluptati ueraciter obedisset. Sciebat quidem per Moysen dictum esse: »Non mechaberis,« et mecari procul dubio perhibetur, qui mecham sibi iungere non ueretur; sicut  et postea per Paulum legisperitum dicitur: »Qui adheret meretrici unum corpus efficitur ,« quod ergo fornicarie siue adultere propheta copulatur, et tamen adulterii macula non fedatur, diuine iussioni non immerito deputatur, que nonnisi 533 quod rectum est, iubere comprobatur; quia et iubendo, in rectum uirtute ineffabili commutatur, quod tam ante, quam postea non rectum iudicatur. Sed hoc non facile caligans cordis oculus intuetur, cuius lippitudini diuina claritas non medetur, quod tamen Prophete planum satis et lucidum uidebatur, ad quem, et in quo Dominus loquebatur. Sic enim ait: »uerbum Domini quod factum est ad Osee, et principium loquendi Domini in Osee ;« ille ergo mandatum subobscurum purgato  oculo peruidebat, qui non solum ad se, uerum et in se loquentem Dominum audiebat; intelligens bonum esse quidquid eo loquente iubebatur, unde et Propheta uidens merito dicebatur.



CAPITULUM XXXuIII.

Est itaque nichilominus bonum quod idem Dominus iubet occidi, qui profecto summopere iubet etiam non occidi, ut sicut reus est noxe qui contra mandatum inhumanus occidit, ita et argui mereatur qui iussus occidere, non occidit. Dictum quippe est per Moysen: »Non occides ,« quod ante et post Moysen ex decreto diuine iustitie est sanctum, et a uiris obedientibus diligentissime custoditum. Et in his qui contemnere presumpserunt,  districtius est punitum, sicut nostis quia Cain Dominus grauiter reprehendit, cum eius homicidium, imo fratricidium deprehendit, et tam illum quam alios occidentes ultio consequeus apprehendit. Cum autem non sit occidendum, sicut et scribi et teneri illius summi auctoris uoluit bonitas, quasdam tamen exceptiones eiusdem bonitatis fecit auctoritas, ut liceat hominem occidi salua regula sanctitatis, si tamen occisor prudenter intelligat a mandatis. Concessit enim auctoritas illa diuina, ut qui sub signis iustitie prelia Domini preliantur, eos interficiant qui sibi nequiter aduersantur, ad conseruandos fidelium terminos populorum, nequaquam uereamur sanguinem fundere barbarorum. Unde et in Scripturis sanctis plures inueniuntur plurimum commendari,  quos ad occisionem hostium constat commendabiliter inflammari; et e regione nonnulli reprehensionis maculam incurrerunt, qui ad fundendum sanguinem enerui negligentia torpuerunt. Commendatur Aod iudex filiorum Isrel, quod aduersus Eglon regem Moab gladium ancipitem audacter exemit , et audaci fretus prudentia regem pinguissimum interemit, quo perempto Moabitas oppressores uersa uice filii Isrel oppresserunt, oppressisque illis, per annos octoginta sub pace et otio quieuerunt. Arguitur Saul quod cum populum Amalech euentu belli prospero deuicisset, et a uiro usque ad mulierem et paruulum et lactentem ex precepto Domini cunctos interficere debuisset, tamen Agag regem eorum degeneri pressus ignauia non occidit, et quod sibi ex  eo malum incumberet, diligenti prudentia non preuidit. uolens autem Samuel quasi corrigere quod ille neglexerat, aggressus est facere quod ille non fecerat. »Adducite, inquiens, ad me Agag regem Amalech,« et infra: »Cecidit Saul Agag coram Domino in Galgalis .« Est etiam concessio diuine auctoritatis, ut si qui Deo auctore personam gerunt publice potestatis, si corrumpi uiderint scita legum et iura ciuitatis, ratione preuia mortem inferant sceleratis, ne parcendo malis, eorum malitie prebeant incrementum et serpente paucorum malitia res incurrat publica detrimentum. Quod sacerdos Phinees dignum fieri iudicauit, cum unus de filiis Isrel ad scortum Madianitem coram omni populo declinauit, accensusque Phinees zelo  Dei, arrepto pugione lupanar ingredi festinauit: et tam uirum quam mulierem in ipsis genitalibus transforauit . Que uindicta nulli dubium quin diuine iustitie complaceret, cum ipse Deus ei gratum testimonium prohiberet. »Phinees, inquit, filius Eleazari auertit iram meam a filiis Isrel, quia zelo meo commotus est .« Preter has exceptiones quas iuste belligerantibus, uel in republica potestatem gerentibus fecit ea quam audistis concessio generalis, est etiam occidendi quedam iussio specialis, que quare facta sit, etsi a scrutantibus non potest comprehendi, non tamen debet ab ignorantibus reprehendi. Iussit enim Deus Abraham ut suum ei filium immolaret , ut quem in spem propagande prolis acceperat, immolandum  suis altaribus presentaret; nec dignus fuit argui siue qui tale quid legitur precepisse, siue qui precipienti, affectu magis quam effectu fortiter obedisse. Que nimirum iussio ad omnes patres generaliter non est facta, sed occulto quodam consilio ad tantam singularitatem penitus est redacta, ut nonnisi huic soli tale Deus mandatum protulerit, nisi ille solus filium suum rogatus obtulerit: etsi enim Iephte filiam suam legitur obtulisse , non tamen hoc mandatum a Deo legitur accepisse; nec inuenitur Scriptura euidens testimonium protulisse, unde constet illum Deo per talem hostiam placuisse. Potuit quidem Deo et immolando filiam displicere, et tamen iustis aliis operibus complacere, potuit superstes  huius perpetrati facinoris penitere, et peccati maculam dignis penitentie fructibus abolere. Quod autem idem Iephte Deo placuerit, non est fas quempiam dubitare, cum eum in sanctorum Catalogo inueniatur apostolus nominare . Ceterum de mandato ad Abraham loquitur euidenter Scriptura, nec indiget 534 prudens lector ad probandum aliqua coniectura, quia ubi planum et euidens elucet documentum, eo contemptibile, quo etiam inutile probatur uel profertur argumentum. Iussit etiam idem Deus ut fortissimus ille Samson se ipsum occideret, et in morte sua Philisteos conuiuas opprimeret , sicque ruina domus, et Nazarei obedientiam consummauit, et irrisoris populi cachinnantem malitiam terminauit. Quod si  huius mandati Scriptura nullam inuenitur facere mentionem , tamen ex uerbis Apostoli colligitur argumentum quod huic sententie confort sufficiens munimentum. Cum enim Apostolus illum ponat in Catalogo sanctorum, sanctus autem non sit nisi per custodiam mandatorum, constat quia seipsum occidens obediuit mandato, non olim scripto in tabulis, sed recens intrinsecus inspirato. Alioquin sanctus secundum Apostolum nullatenus haberetur, si occidens se ipsum reus inobedientie teneretur, cum post mortem nullum sibi acquirat meritum penitendo, qui mandatum penitendi tenere noluit moriendo. Restat igitur credere quia Deus qui per illum mira, imo miracula dignatus fuerat  perpetrare, nouum illi hoc mandatum latenter uoluit inspirare, ut qui hostes snos ante subegerat manu forti, fortiori obedientia nunc se ipsum cum hostibus daret morti; et qui crines amiserat in gremio deceptricis muliercule dormiendo, mentis magis quam corporis uires sibi resumeret moriendo. Hoc autem occidendi mandatum quo uel Abraham filium suum uel se ipsum iubetur Samson occidere, eis tam priuatim, tam specialiter inuenitur sermo diuinus ascribere, ut nec eis licuerit nouo huic et insolito refragari, nec ad huius simile inueniatur quisquam alius inuitari. Necesse est igitur ut qui uult perfectius mandatis celestibus obedire, diligenter satagat pedes suos ab ignorantie maculis expedire, ut eorumdem  mandatorum subtilitatem, subtilium diuersitatem ualeat inuenire, et profectu congruo ad senilis obedientie latitudinem peruenire. Ad hanc enim, ut existimo, non facile peruenitur, si non prius eius subtilitas aperitur, si cum mandatorum diuersitatem subtilius quisque cernit, qui uel omnibus uel quibusdam conueniat, pariter etiam non discernit. uerum quia nostri temporis hominibus scimus iam talia non mandari, qualia Abrahe, Samsoni, Osee diximus imperari: illis sepositis, de eo sollicitius est curandum, quod nobis Scripturarum testimonio precipitur obseruandum. Id autem est quod scilicet omnibus generaliter imperatur, a quo nullus omnino fidelium relaxatur, id est caritas, patientia, fortitudo, et ceterarum huiusmodi uirtutum interior  pulchritudo, sine qua nec popularis antiqua, uel recentior multitudo, nec maiorum salutem consequitur celsitudo.



CAPITULUM XXXIX

Habet etiam unaqueque professio legem quasi propriam quam precipitur obseruare, sub ditione cuius debet specialiter militare; cui legi sua quedam prescripta est certitudo, infra quam, uel contra non facile consistit rectitudo. Diuiditur enim omne fidelium genus in populum et clerum; in populo autem subdiuiso, alius agricolarum ordo est, alius militaris, in clero, alia est humilitas monachica, alia dignitas clericalis. Unusquisque autem cuius professionis sit, certius debet scire, et quid eidem professioni testetur ueritas conuenire, ut uel  et agnitos eius terminos non presumat leuitate tumida preterire, sed ceruice inclinata eius prescriptis legibus studeat obedire. Preterea diligentius attendendum, quis, cui, ordinatione debita preponatur, quis preposito supponatur, ut cum suum quisque nouerit preceptorem, sese illi exhibeat deuotum in omnibus auditorem. Sic quippe Christus Ecclesiam de quatuor mundi partibus congregauit, sic illam congregatam salutis nostre sollicitus ordinauit, ut in fronte presidendi digniores apostolos collocaret, eisque ad obediendum ceteram multitudinem inclinaret. Sed ne solis Apostolis hanc prelationem dedisse uideretur, et eis decentibus ordo utilis confundi mereretur; alios  etiam septuaginta duos discipulos designauit, quos in omnem locum, quo uenturus fuerat, destinauit, ut uice apostolica, imo et uice sua uerbum uite ubique gentium predicarent, et doctrina salutari electos ad fidem catholicam informarent. Quorum doctrina ut apud auditores commendabilis haberetur, et in eis, uel per eos ipse qui mittebat, loqui ueraciter crederetur, ait eis: »Qui uos audit, me audit; et qui uos spernit, me spernit .« Constat ergo, quia quos ad regendum populum pastores et doctores Deus uoluit ordinare, et eis honorem presidendi, imo laborem instituendi subditos delegare, non sunt ab eisdem subditis ceruice indomita contemnendi, sed cum timore, et reuerentia, ut precones iudicis audiendi; quia quidquid  misso uel confertur decoris, uel dedecoris irrogatur, ad mittentem redundare nequaquam dubitatur. Cum autem missis tam apostolis quam eorum successoribus reuerentia debeatur, et contemptor eorum non mediocriter argui mereatur; illi tamen arctioribus obedientie uinculis alligantur, qui in conflatorio discipline ad uiuendum 535 regulariter congregantur; qui mundo renuntiantes, eligunt proprium nil habere, et uitam apostolicam imitantes communiter omnia possidere. Qui cum suo arbitratu patrem sibi e multis unum elegerint, et illius imperio uoluntariam ceruicem subdiderint, debent quidem et illum contra Deum penitus non audire, et eidem in omnibus que secundum Deum precipit, obedire. Secundum Deum autem  eius esse precepta perhibentur, si non Dei iussionibus aduersentur; si denique in illis tenore stabili regula conseruetur, quam uel Augustini canonicam, uel Benedicti monachicam, tam ipse quam eius subditus profitetur. Cum enim ad tenendum hanc siue illam regulam a prelato subditus premonetur, et secundum eam iste illi obedientiam pollicetur; non debet hoc uotum prelatus postmodum iubendo preterire, nec iubenti compellitur subditus obedire, nisi id exigat tante ratio necessitatis, ut omitti non ualeat sine dispendio caritatis. Regularis quippe traditio quam tradentis cura peruigil ordinauit, et ad conseruandum inter fratres caritatis ordinem promulgauit; nullus posterorum ad immutandum subiacet proprie uoluntati, sed ei, cuius gratia promulgata  est, seruit tantummodo caritati. Si igitur quod ad nutriendum caritatis ordinem ille sollicitus uoluit promulgare, ordinate caritati successor eius aliquando uiderit obuiare; potest illud huius non dissolutio, sed prudens discretio temperare, et non sue lubrico uoluntatis, sed deuote impulsu caritatis fideliter dispensare. Si uero dispensatorem necessitatis iuste ratio non constringit, susceptam semel regulam sine reatu procul dubio non infringit; sed tam ipse quam subditus preuaricationis argui promeretur, si uel iubendo, uel agendo traditionem illius omittere non ueretur. Sicut enim uterque uouit regulam se tenere, sic uterque uotum suum debet tenendo regulam adimplere, et sic dare operam  proposite sanctitati, ut eorum uoluntas regule, non regula subiaceat uoluntati. Alioquin frustra quisquam secundum regulam uiuere se sponderet, si precepta regule diligentius non teneret; si prelatus immutans regulam non urgente rationabili necessitate, omnia uellet agi pro sua uoluntate. Frustra, inquam, religionem profitentibus ad medium regula proferretur, si eidem regule prelati uoluntas preferretur; quia ipsa iam uoluntas in regulam uerteretur, dum secundum eam, et non secundum regulam uiueretur. Qui ergo sub prelato regularem uitam proponeret profiteri, deberet quidem non secundum regulam, sed secundum illius uoluntatem, obedientiam polliceri, ut ei deinceps imperaret, non regula, non ratio, sed uoluntas iuxta illud satirici:

 Sic uolo, sic iubeo, sit pro ratione uoluntas.

uerum noster ille Augustinus qui scripsit Regulam clericorum, dans prelatis, et subditis differentiam congruam preceptorum, nulli eorum concessit libertatem proprie uoluntatis, sed iugum regule sicut subditis, ita  imposuit etiam et prelatis. Cum enim in eadem regula, tam prelatos, quam subditos multifariam instruxisset, et nunc utrisque communia, nunc propria singulis monita contulisset, ad extremum uno precepto cunctos pariter obligauit, quo eos indifferenter ad prescriptam regulam alligauit. »Ut autem, inquit, uos in hoc libello tanquam in speculo possitis inspicere, ne per obliuionem aliquid negligatis, semel uobis in septimana legatur; et ubi uos inueneritis ea que scripta sunt facientes,  agite gratias Domino omnium bonorum largitori. Ubi autem sibi quicunque uestrum uidet aliquid deesse, doleat de preterito, caueat de futuro. Cum nec per obliuionem quidquam eorum que scripsit, uult negligi, et ideo ipsum libellum semel in septimana omnibus iubet legi, et ubicunque eorum uidelicet tam prelatus, quam subditus aliquid sibi deesse uiderit, eum de preterito uult dolere, de futuro diligentius precauere; patet, quia non regulam uoluntati, sed regule subiecit uoluntatem, et aduersus regulam nulli eorum uoluntariam contulit libertatem. Debent igitur Regulam custodire omnes qui eam susceperunt, et secundum illam reddere Deo uota sua, que propriis labiis distinxerunt, ut eorum nullus illam presumat preterire, cum secundum illam et imperare  prelatus, et se uouerit subditus obedire. Cuius uoti rigorem quisquam eorum, ut predictum est, non remittit, nec precepta regule uenialiter, uel mutat, uel omittit; nisi forte is cui loco dispensatoris datum est presidere, necessitatem rationabilem uiderit imminere, ut non pro uoluntate inueniatur regule damnator, sed pro necessitate preceptorum eius fidelissimus dispensator; tenens ea quandiu caritati et saluti uiderit subseruire, omittens uel remittens, cum ea illis ueraciter nouerit contraire.



CAPITULUM XL.

Ea quippe que a Deo proprie nouimus promulgari, dispensatoris prudentia non possunt relaxari; cum »Non occides, non mechaberis ,« et quidquid est huiusmodi, ad nos diuina traditio sic  transmittat, ut humanam dispensationem penitus non admittat. Que uero ab homine pro sua uoluntate salubriter nouimus ordinari, ut possit inter fratres et nutriri caritas, et nutrita fortius conseruari; 536 que et ante uotum uoluntaria suscipi non coguntur, et post uotum in necessaria conuertuntur: ea et homo illius uicarius posse uel omittere, uel remittere perhibetur, sed nonnisi cum necessitate rationabili perurgetur, quia, etsi eius uoluntas, tamen lege necessitas non tenetur. Est itaque fidelis dispensator, qui cum sibi commissos loco et dignitate precedit, tamen a Regula per contemptum et iniuriam non recedit; nec ita sibi uult suos obedire, ut negligant ueritatem communis Regule custodire. Ille quoque  subditus fidelis esse obediens perhibetur, qui in sua obedientia Dei beneplacitum intuetur, et sic studet fieri eorum que sibi homo precipit exsecutor, ut in illis non reddatur praceptorum celestium persecutor. Nonnulli quippe nescientes, uel potius contemnentes ueritatem diuine uoluntatis, que precipue testimonio Scripturarum, et subditis necessaria est et prelatis; sic prelatorum gaudent uoluntatibus deseruire, ut inueniantur prorsus non tam Deo quam hominibus obedire . Quia enim forte uident magistros suos auribus prurientes, asperisque sermonibus, licet ueracibus, succensentes, blandis uero, licet fallacibus adgaudentes; ipsi quoque graui rubigine deformantur, dum magistris talibus morum sollicitudine conformantur. Postponentes itaque seria  que apud illos sciunt locum gratuitum non habere, proponunt adulatoria, quibus illos intelligunt paulo tenacius adherere; eoque mercimonio, et prelati assuescunt nisi grata et suauia non iubere, et subditi non torpescunt obedientia simili respondere. Dumque tali concordia magister et discipulus sibi inuicem conformantur, grato testimonio, non mediocriter ab inuicem commendantur, dum et talem magistrum discipulus discretum asserit preceptorem, et preceptor discipulum obedientissimum auditorem. Econtra uerus obediens ob hoc exhibet obedientiam preceptori, quia preceptum eius placere extimat Creatori, nec offenso Deo eligit homini complacere, nec dum placat hominem, Deo negligentius displicere. Scit enim quia si uerbis adulatoriis  preceptori placere niteretur  in hoc iam seruus non Dei, sed hominis haberetur, quod manifeste apostolica sententia prohibetur ad Corinthios: »Pretio, inquit, empti estis; nolite fieri serui hominum .« Eos intelligi uult Apostolus hominum seruos esse, qui cum magistros uiderint ad blanda et inania iusto amplius pronos esse; iuste seueritatis uirilem constantiam non opponunt, sed illorum laxis mentibus molli accubitu se supponunt. Dumque aures eorum prurientes student sermonibus placitis delinire, et eorum non spiritalibus, sed carnalibus affectibus obedire; constat eos non Deo, sed homini, peccato, non iustitie deseruire, et ad mortem seruitute degeneri deuenire. Unde et ad  Romanos: »Nescitis, ait, quoniam cui exhibetis uos seruos ad obediendum, serui estis eius cui obeditis; siue peccati ad mortem, siue obeditionis ad iustitiam?«  De qua morte quia Christus mortis sue pretio nos redemit, et de nostre compedibus seruitutis libertate sui Spiritus nos exemit; ei obedientia, ei debet seruitus exhiberi, id est eius placitum. non carnem hominis appetitum debet obediens intueri. »Pretio, inquit, empti estis; nolite fieri serui hominum .« Cuius ergo? Idem ad Colossenses »Domino, ait, Christo seruite .« Et ne hoc dicto uideretur ab hominum prorsus obedientia nos arcere, tanquam sic Christo, ut non etiam hominibus uellet nos obedientiam exhibere;  paulo ante premisit: »Filii, obedite parentibus per omnia .« Ergo debent per omnia filii parentibus obedire, quod nichil est aliud quam per obedientiam deseruire; et ne Apostolus possit forte sibi contrarius existimari, subdit unde huiusmodi existimatio debeat amputari. Cum enim dixisset: »Filii, obedite parentibus per omnia,« subiunxit: »In Domino ,« ut obedientia filiorum in Domino, non contra Dominum habeatur; et non hominibus, id est uanis et humanis eorum affectibus, sed Christo Domino seruiatur. Quod etiam Ephesiis loquens ait: »Filii, obedite parentibus uestris in Domino; hoc enim iustum est .« Itaque, ut dictum est, non contra Dominum, sed in Domino; hoc enim iustum est. Nulli autem dubium quin omne  peccatum Domino ueraciter aduersetur, et qui ei laxat lora, contra Dominum operetur; Dominoque displiceat non solum secans persecutionis aperte ferramentum, sed forte nichilominus molle fallacis obsequi blandimentum. Plerumque enim quem strepens persecutio non attriuit, repens adulatio eneruiter emolliuit; et qui tonante seuitia, nec ad modicum declinauit, sibilante fallacia prurientem auriculam inclinauit. Cuiusmodi pestem lingue blande, noxie, decepturis, tanquam fauum uenenosum distillantem de labiis meretricis; Propheta recte sentiens exsecratur et a se amoueri uoce sollicita deprecatur. »Oleum, inquit, peccatoris non impinguet caput meum .« Peccatoris oleum sermo est blandientis, fabricatus et prolatus iuxta placitum  prurientis, quo dum caput illius, id est mens interior impinguatur, totum corpus operum perfusione noxia pregrauatur. Orat ergo Propheta, ne cordi suo serpentina mollities tractu lubrico se infundat, uirtutumque operibus uirus noxium superfundat, et non soli sibi pruritus noceat audiendi, sed et suis familiaribus 537 prompta pernicies obsequendi. Intelligit enim luem istam ius sibi non modicum inter subditos obtinere, dum sermone gratioso student maioribus complacere; et inter maiores posse raros admodum inueniri, qui non sibi fauorabili obsequio gaudeant obediri. Unde quanta plerumque pernicies prosequatur, Scriptura canonica manifestius protestatur, que nimirum Ioas regem Iuda dicit ad idololatriam  deuenisse, sed prius principes suos adulatoriis eum obsequiis delinisse. »Ingressi sunt, inquit, principes Iuda, et adorauerunt regem, qui delinitus obsequiis eorum acquieuit eis .« Quo fructu autem, et illi regem uoluerint delinire, et rex delinientibus consentire, subiecit Scriptura: »Et dereliquerunt, inquit, templum Domini Dei patrum suorum, seruieruntque lucis, et sculptilibus .« uidetis lingua mollis adulantium auriumque prurigo, cuius mali fons quidam fuerit et origo, et propter susceptum fallacis obsequii lenimentum, tam rex quam populus incurrerint idolatrie detrimentum. Qui adeo de malo in peius profecerunt, ut ad Deum quem dereliquerant non redirent, prophetasque sibi missos a Domino non  audirent; imo Zacariam prophetam populus iuxta regis imperium presumpsit lapidare, quia illos ab idololatria uoce libera nisus est reuocare. »Mittebat, inquit, eis prophetas, ut reuerterentur ad Dominum, quos protestantes illi audire noluerunt. Qui congregati aduersus miserunt lapides iuxta regis imperium et interfecerunt eum .« Quia ergo iuxta quemdam comicum, ueritas odium parit, obsequium amicos; pauci ueritatis gratia uolunt maiorum odia sustinere, multi festinant eis blandiendi obsequio complacere, eligentes eorum utique fieri familiares et amici, quam ueritatem ingratam proferendo non sufferentibus inimici. Et quoniam uix alter Petrus inuenitur, qui Paulum arguentem sufferat patienter , uix est Paulo quisquam  similis qui Petrum arguat confidenter; sed sic nobis subditos dare uolumus operam sanctitati, ut ingratam ueritatem nostre non preferant uoluntati. Enim uero neque hec maioribus obedientia, est requirenda, nec eis requirentibus exhibenda; sed illa potius cuius integritas non sustinet assuto panniculo deturpati, cuius nescit ueritas blandis sermonibus adulari. Cum enim ad hoc quisque religiosus iubeatur maioribus obedire, ut obedientie merito diuinam possit gratiam inuenire; certum est tam prelatis quam subiectis nullatenus expedire, ut ad quidquam aliud, uel iubendo, uel obsequendo studeant peruenire. Si autem maior in iubendo, et regule diligat ueritatem, et non suam, sed Dei diligentius eligat uoluntatem, non erit tanquam homo nostri  similis respuendus, sed tanquam Deus cuius uicem obtinet audiendus. Etsi enim eis qui nichil aliud uouit quam propositam regulam se tenere, huius lege uoti ad ulteriora non possumus cogendo promouere; tamen is qui perfectus obediens uult haberi, angustis uoti finibus non debet cohereri, sed diffusa in eo plenius caritate, ad maiora prouehi libera uoluntate. Auctor quippe Regule, etsi noluit ut contra eam quidpiam auderemus, non tamen prohibuit quin super eam plurima faceremus; sic uolens regulares obseruantias non tenere, ut tamen nollet a superabundantia prohibere. Et cum ad illas iam nos quidam uoti compellat necessitas, ad hanc caritatis libere ducit suauitas, nec maioris est  meriti quod flagrantia caritatis gratuito nos facit obedire, quam quod suscepta Regula que uouimus, non sinit preterire. Quam obedientiam, ut uidetur, Apostolus designauit, cum loquens de Onesimo Philemonem discipulum commendauit. »Confidens, ait, in obedientia tua scripsi tibi, sciens quoniam et super id quod dico facies .« Super id igitur quod suum nobis auctor regule commendauit, super ea que nobis nominatim uiuendi precepta promulgauit; bonus obediens non refugit operari, nolens uoti finibus auarus redditor angustari; sed erumpens in quamdam planitiem intermine largitatis, quidquid precipitur promptus aggreditur affectu caritatis; quidquid enim homo precipit uice Dei, quod tamen contrarium non sit ei, quod constet,  nec mandatis maiorum authenticis obuiare, nec a recte uiuendi Regula deuiare; debet subditus, non aduersus id quamuis subitum et forte insolilitum disceptare, sed aure fidei tanquam diuinum oraculum acceptare.



CAPITULUM XLI.

Sic filii Ionadab preceptum patris graue et insolitum audierunt, et auditum constantia inflexibili tenuerunt; quo precepit eis ut uinum deinceps non gustarent, nec in domibus, sed in tabernaculis habitarent. Quod, etsi nouerant sibi a Deo nullatenus hoc indictum, tamen patris tenuerunt immobiliter interdictum, scientes quia debent filii parentibus obedire, nisi forte cum parentes Deo constat iubendo contraire. Et quoniam qui recte de uirtute proficiunt  in uirtutem, intra degenerem et angustam retineri non sustinent seruitutem; pulchre isti qui obedientes fuisse memorantur, filii Ionadab appellantur: Ionadab interpretatur spontaneus. Filii ergo spontanei sunt, qui prescriptis nolunt uoti finibus coarctari, sed in campo liberiore affectu spontaneo dilatari; dum non solum 538 que Deus iubet satagunt adimplere; sed nichilominus, et que homo quem constat iubendi ministerium obtinere. Cui enim uicem suam, uel ministerium uoluit impertiri, in eo se, et sperni asseruit, et audiri, ut nec propter ministerium homo si contra Deum iusserit audiatur, nec quia homo est, si secundum Deum iusserit, contemnatur. Decet quippe auditorem, nec amore, nec odio pregrauari, si tamen uult perfecte iudicium et  iustitiam operari, ut nec propter amorem noxium preceptoris operari quid presumat contra rectitudinem Creatoris; nec propter odium uel contemptum eius quem hominem uidet esse, mandatum eius pretereat, quem in iubendo recta Dei uicarium constat esse. Quod in Euangelio manifestissime demonstratur, cum non dicta, sed facta Phariseorum Dominus exsecratur. »Que dicunt, inquit, facite, que autem faciunt facere nolite; dicunt enim, et non faciunt .« uolo, inquit, et quod male faciunt uos penitus exsecrari, et quod bene dicunt laxis obedientie sinibus amplexari; quia, et opera eorum sequaces suos pertrahunt ad ruinam, et sermo eorum regularem predicat disciplinam. Cum igitur eos forte, uel potius eorum opera odio  habeatis, non tamen ideo si quid recte precipiunt contemnatis; sed quod in eorum moribus dissonat eis tanquam proprium relinquatis, et quod in uerbis consonat mihi, quia meum est ascribatis. Sed sciendum quia hec est obedientia perfectorum non precipientis mores, sed pondus attendere preceptorum; est autem in populo Dei maior numerus infirmorum; a quo non facile maiorum monitis obeditur, si monentium uita, uel iniusta, uel odibilis inuenitur Ideo Dominus qui pusillos suos non uult scandalo perturbantibus penam grauissimam irrogari, uolens non solum prelatis, sed et subditis prouidere, eosdem prelatos diligenter inuentus est premonere, ut se minoribus studerent dignos, et  imitabiles exhibere. »Luceat, inquit, lux uestra coram hominibus, ut uideant bona opera uestra et glorificent Patrem uestrum qui in celis est .« Qui dixit apud Lucam: »Qui uos audit me audit ,« dixit et apud Mattheum: »Luceat lux uestra coram hominibus ;« ut per illud subditos ad obediendum maioribus informaret, et per illud prelatos ad exhibendum se imitabiles inuitaret; sciens quia facile maiori subditus non obedit, si iussa iubentis uita imitabilis non precedit. Nec quisquam potest facile quempiam imitari, si qui proponitur imitandus non studeat summopere se amari, ut non solum diuino conspectui iustus appareat, sed et fratribus suis amabilem se et gratum exhibeat. Sicut enim ad id quod diligitur prono  intuitu oculis se conuertit, sic ab eo quod non diligitur se auertit, et ei quem nec etiam uult uidere, non facile potest quisquam sese pedissequum exhibere. Ideo Apostolus uolens dilectionem inter patres et filios conseruari, sine qua non potest patrem filius imitari, cum dixisset: »Filii, obedite parentibus per omnia in Domino ,« statim subiecit: »Patres nolite ad iracundiam prouocare filios uestros . Quia uidebat non expedire filiis, ut laxo uiuendi uinculo soluerentur, et freti noxia libertate per morum deuia uagarentur; paterna sollicitudine necessarios eis terminos prefiniuit, eosque nectura salutatis obedientie compediuit. »Filii, ait, obedite parentibus per omnia in Domino, hoc enim placitum est .« Sed ne in hac ordinatione patres  presumptiuo spiritu superbirent, et occasione accepte pietatis in filios libere deseuirent, eos quoque monitis competentibus erudiuit, et reuocans a latitudine proprie uoluntatis, arctis compedibus irretiuit. »Patres, inquit, nolite ad iracundiam prouocare filios uestros, ut non pusillo animo fiant .« Nolite, inquit, eis ire uenenum infundere, quos grato dilectionis oleo debetis perfundere; nolite ad aliquod eos uitium prouocare, quos ab omni debetis uitio reuocare. Nolite filiis passu tenero ad Dei festinantibus uisionem, occursu pestifero importunam inferre lesionem; ne qui debent affectu filiali uestris iussibus obedire, impulsu uero compellantur ab eadem obedientia resilire. Bonus enim pater, non elatus collate sibi fastigio prefecture,  sed uoluens et reuoluens onus imposite sibi cure, non spirat minas in ceruices tremulas subiectorum, sed uix respirat dum frequenter suspirat graui sollicitudine filiorum. Bonus pater filiis non parat laqueum, non ruinam, sed eis salutarem, non tam uerbis quam moribus dat doctrinam; eoque pondere, uel mensura necessariam temperat disciplinam, ut serpentis astutie iungat mansuetudinem columbinam. Illa prudenter corrigit proserpentem tortitudinem uitiorum, ista sibi clementer allicit pronam teneritudinem animorum; corrigit, inquam, ne effluant, uel forte pereffluant nullo repagulo cohibente, allicit uero ne deficiant, et a uia resiliant seuitia intolerabiliter perstrepente. Per illam filiis pater ingerit reuerentiam et timorem, per istam uero  suggerit patientiam et amorem; ne uel amor sine timore efficiat negligentes, uel timor sine amore quod est grauius odientes. Unde Paulus cum Philippenses instruens diceret: »Quecunque sancta,« statim subiunxit: Quecunque amabilia hec cogitate ;« sic acquirendam uel tenendam innuens sanctitatem, ut necessario copulandam astrueret caritatem, Et ne hoc uidetur ceteros premonere, 539 quod ipse uel non posset uel nollet forsitan adimplere, consequenter adiecit: »Que et didicistis et uidistis et audistis in me .« Super quo etiam Thessalonicensibus loquens, prelatos breuiter instruit, dicens: »Corripite inquietos, consolamini pusillanimes .« Quibus uerbis aperte dat  intelligi, quod non sufficienter operetur in subditis correptio sanctitatem, nisi in eis etiam edificet consolatio caritatem, cum sub fasce correptionis pusillanimis animus defatiscat, nisi grato consolationis beneficio reuiuiscat. Non uult ergo Apostolus ut pater a filiis solummodo timeatur, ne timor ad odium deuoluatur, sed sic illum uult timeri, ut etiam amplius diligatur, quia dilectionem facilis obedientia comitatur. »Sine offensione, inquit, estote Ecclesie Dei, sicut et ego per omnia omnibus placeo; non querens quod mihi utile sit, sed quod multis, ut salui fiant .« uidet quia salutem subiectorum non satis efficaciter operatur, qui non curat et satagit ut affectu tenero diligatur, nec possunt  eius digne monita complacere, si monentem contigerit auditoribus displicere. Cuius indutus sensu noster ille Augustinus, tanquam in trutina ponens pariter timorem et amorem, minoris esse ponderis uult timorem, ut cum timore et amore prelato subiectus obtemperet, iusto et salubri ordine amor eiusdem prelati preponderet. Loquens enim de prelato: »Quamuis, ait, utrumque sit necessarium, tamen plus a uobis amari appetat quam timeri.« Cum ergo prelatus a subditis et timeri debeat et amari, euidenter precipitur ut diligenter appetat plus amari, et profecto satis liber a culpa non habetur, si quantum in se est non eum plus diligat qui ueretur. Nisi enim diligatur, subiectum populum mirando uestigio non preibit, et ad eum intuendum gratanter idem populus non exibit, cum odiosa  iustitia non satis dignam prebeat se uideri, et eam ad imitandum nullus fere gaudeat intueri.



CAPITULUM XLII.

Hoc est, ut uidetur, unde Ioannem Zacarie Christus in Euangelio commendauit, et turbas populares esse commendabiles intimauit, quod scit ille gratum se non solum Deo, sed etiam hominibus exhibebat, et ad uiuendum eum egrediens undique populus confluebat. »Cepit, inquit, Ioannes ad turbas dicere de Ioanne: Quid existis in desertum uidere ?« Turbarum nomine illi non incongrue designantur, qui cum aliquandiu in peccatis quiete noxia teneantur, diuino tandem timore, etsi grauiter, tamen salubriter excitantur, et ad exeundum diuine  concussionis manu fortissima proturbantur. De qualibus propheta: »Commouisti, ait, terram, et conturbasti eam; sana contritiones eius quia commota est .« Bona turbatio, bona contritio, bona commotio, cum ad penitendum male quietus populus commouetur, et commoto larga Dei bonitas benigne miseretur, ut reiecto pacis pristine blandimento, iam Christum diligat sustinentem Christus uitalis alimonie beneficio refouere: »Misereor, inquit, super turbam, quia triduo iam sustinent me, et non habent quod manducent .« Huiusmodi turba cum diuino respectu fuerit excitata, et a grata mollitie corporalium passionum impulsu timoris insoliti proturbata, amore nouitatis iam egreditur ad uidendum, intelligens munus gratie  studiis anterioribus preferendum. Denique et Abrahe dictum est: »Exi de terra tua et de cognatione tua, et de domo patris tui ,« ut sciamus quia non est nobis in his que nostra sunt carnalia demorandum, sed exitu religioso ad spiritualia demigrandum. De quo Isaias: »Recedite, inquit, recedite, exite inde: pollutum nolite tangere; exite de medio eius .« Bonus exitus quo exitur de medio immunde prauitatis, quo exitur de sepulcro mortifere uetustatis; quo ad uocem clamantis Domini Lazarus exire non moratur , et opera ministrorum a peccatorum institis relaxatur. Bonus, inquam, exitus, quo de medio turpitudinis exitur, non quo ad medium turpitudinis peruenitur, bonus quo quis infirmior exit ad imitandum fortiores,  non quo sensu erroneo ad uidendum egreditur nequiores. Denique Dina filia Iacob cum melius teneretur in conclaui paterne mansionis , egressa est ut uideret mulieres illius regionis, quam egressam Sichem filius Emor uidens, uirginem appetiuit, et erepto uirginitatis flosculo tristem blanditiis deliniuit. Cain ille nequissimus cum apud se prius de homicidio cogitaret , egressus est in agrum ut illud opere perpetraret; eoque perpetrato eiici se a facie terre et a facie diuina abscondi protestatur, et peccati merito super terram profugus euagatur. Quia ergo et bonus et bono contrarius esse exitus comprobatur, recte Christus loquens turbis, de earum exitu sciscitatur: non ut responsionibus earum addisceret quod ante nesciebat, sed  ut nobis ostenderet quod sciens inquirebat. Qui cum dixisset: »Quid existis in desertum uidere;« ipse sibi inquirenti respondit: »Arundinem uento agitatam .« Quod si remisse proferatur, nichil quod subaudias, est addendum; si uero interrogatiue, uel uere, uel ita est, uel aliquid huiusmodi, est apponendum. »Quid existis, ait, in deserto uidere? arundinem uento agitatam?« uere ita est. »uere, inquit, ad uidendum arundinem exiuistis, quam non in foro, uel platea, sed in quieto solitudinis 540 inuenistis, quia et foralem plateam peccantium occupat multitudo, et arundini amica est aquosa et inuia solitudo. Solitudo autem, uel desertum perfectio uite est melioris, in qua iuuenum lasciuia,  uirginum chori, lites ciuium non uersantur, sed eam tam uerbis quam moribus exsecrantur; nec eam inhabitat plurimorum uaga et perstrepens multitudo, non carnium uel carnalium nidores, non uiciorum inficit egritudo. Quam demulcet non durus aquilo, sed aure sibilus lenioris, gratoque susurro perfundit aque riuulus purioris, aque, inquam, sine sui lesione morum maculas abluentis, et in uitam eternam gratioso impetu salientis. Cuiusmodi perfectio pro eo recte deserti nomine figuratur, quod a multis, uel infirmitate uel negligentia deseratur, imo a tam paucis efficaciter appetatur, ut ab eis illis angusta semita uel tenuiter uix teratur. Ad quod desertum Dauid asserit se fugisse, et in eo securus ab hostium incursu legitur exstitisse. »Ecce, ait,  elongaui fugiens et mansi in solitudine « Persequente quippe Saule Dauid, in monte solitudinis Ziph profugus habitauit locique munimine persequentis maleuolentiam declinauit; et cui non dedit uincere resistendi presumpta fortitudo, ne uinceretur prestitit fugientibus amica solitudo. »Morabatur, inquit, Dauid in deserto in locis firmissimis, mansitque in deserto solitudinis Ziph, in monte opaco .« Saul interpretatur petitus uel petitio. Per quem mundus in maligno positus uidetur non incongrue designari, in cuius appetitu uidetis bestialem populi multitudinem effrenari, qui iusti Samuelis humili magisterio nolentes infrenari, regali potestate per plana diligunt euagari. Ziph interpretatur flos. Bonus ergo perfuga  Dauid qui et mundum sanctos persequentem fugere festinauit, et in monte solitudinis Ziph fugiens latitauit, ut fugitiuum muniret proficiendi eminens altitudo, et munitum deliniret eius altitudinis florida pulchritudo. »In monte, inquit, solitudinis Ziph, in monte opaco.« Mons iste solitarius floridus et opacus, sanctarum est eminentia Scripturarum, ad quam iustus satagit se transferre, cum minas mundanorum incursuum ceruice famula non uult ferre. Que Scriptura, mons dicitur, propter eminentis excellentie dignitatem, solitarius, propter appetentium raritatem: floridus, propter morum aut uirtutum quam continet floridam uenustatem; opacus, propter obscuram spiritalis intelligentie densitatem. De quo Habacuc: »Deus, inquit, ab austro ueniet,  et sanctus de monte Pharam ,« quod alia translatio habet: »De monte umbroso et condenso.« Et Aggeus: »Ascendite, inquit, in montem, portate lignum, edificate domum .« In montem nimirum quisque sapiens tunc ascendit, cum a mundi facie persequentis Scripture altitudinem apprehendit; cum sub umbra eius in florido gramine refrigerandi gratia se extendit, eiusque protectione a solis uel estus iniuria se defendit. Lignum portat, domum edificat, cum de Scripturis exempla sanctorum precedentium sibi sumit, et in usus suos prudenti artificio sic insumit, ut et de moribus auferat nuditatis inconuenientiam animalem, et in se domum Deo edificet spiritalem. »Profectus autem Dauid de  monte solitudinis Ziph, mansit, inquit, in deserto Maon. Et profectus de deserto Maon, mansit in deserto Engaddi .« Mutatio hec locorum non desperationem timidam subsistendi, sed profectum indicat fugiendi; quia iustus, etsi gaudet ad munita solitudinis se fugisse, tamen, quandiu quidquam deest, nondum satis existimat profecisse. »Mansit ergo Dauid in deserto Maon.« Maon interpretatur habitaculum. Gaudet bonus perfuga non solum ad deserti altitudinem festinare, eiusque suauitatem floridam feruenti desiderio pregustare; sed spiritu irremisso ibidem elegit habitare, extentus ad priora, ad ea que retro sunt , nullatenus recursare. »Hic habitabo, ait, quoniam elegi eam .« In deserto uel solitudine  habitat, qui in Scripturarum scientia diligit meditari, in preceptis earum meditatione debita conuersari, a contradictione linguarum, a conturbatione hominum sequestrari, et in pace et otio, proficiendi gratia, delectari. In deserto habitare populus Isreliticus non gaudebat, qui ad tenebrosa Aegypti lenocinia tumultuante animo recurrebat, qui fastidio inuente solitudinis grauabatur, et in ea corpore, in Aegypto spiritu uersabatur. »Profectus Dauid de deserto Maon, mansit in deserto Engaddi.« Engaddi interpretatur fons hedi, per quem recte baptismus accipitur, quo humilis peccator abluitur, qui, etsi de uirtute proficiens in uirtutem ad perfectionis cumulum promouetur, tamen iuxta Christi consilium, seruum inutilem se fatetur. »Cum omnia,  inquit, bona feceritis, dicite: Serui inutiles sumus .« Est enim baptismus ablutionis, baptismus penitentie, baptismus lacrymarum, baptismus qui non solum abluit immundum peccatorem, sed ablutum exhibet feruidum amatorem; dum quo amplius hyssopo humili aspersus dealbatur, eo ad diligendum amplius et fructuosius inflammatur. Quo baptismo cum pauci admodum baptizentur, tanquam in deserto manere perhibentur; quia munditia uite perfectioris, quasi quedam est solitudo, quam non incolit imperfectorum turbida multitudo.



541 CAPITULUM XLIII.

In qua solitudine Ioannes, de quo supra diximus, habitabat, qui arcem munditie uirtutum meritis occupabat; qui baptismo figurali uenientes ad se  plurimos baptizabat, eosque ad fructus dignos penitentie, tam uerbo quam moribus inuitabat. Ad quem uidendum non immerito confluebant, qui fama eius exciti formam uiuendi ab eo sumere cupiebant, festinantes de locis propriis sic exire, ut et uidere illum, et uiso diligerent obedire. »Quid existis, ait, in deserto uidere?«  Et recte querit quid exierint uidere, interest enim plurimum quid uideatur. Est uisio noxia, est et utilis. Noxia quidem, cum incautus foris oculus euagatur et ad culpam uidentis animus irritatur, cum ille discurrit per inutilia libertate noxia resolutus, et iste exestuat desideriis carnalibus obuolutus. De quali uisione Dominus in Euangelio: »Qui uiderit, inquit, mulierem  ad concupiscendum eam, iam mechatus est eam .« Quam uisionem a se remotam Iob insinuat dicens: »Pepigi fedus cum oculis meis, ne cogitarem de uirgine .« Contra quam orat et Propheta: »Auerte oculos meos, ne uideant uanitatem :« utilis autem uisio est, cum sic exteriora simplex oculus intuetur, ut ad laudem Creatoris interior animus excitetur, cum per id quod ad uidendum ille sollicitus aperitur, iste ad deuotionem quodam uelut impulsu follium reignitur. Quam Propheta, ut uidetur, insinuat dicens: »Reuela oculos meos et considerabo mirabilia de lege tua .« Tunc quippe Deus reuelare cuiuslibet oculos perhibetur, cum eius mirabilia ille diligentius intuetur, cum sanctos eius terrenis postpositis celestia  cogitantes non sufficit admirari, eos denique mirabiles et uidere, et uisos diligit imitari. »uidebo, inquit, celos tuos, opera digitorum tuorum .« Celorum nomine sanctos uult intelligi, extensos ad priora operante gratia spiritali, quos uidere dicitur qui eorum profectibus hilarescit, et prouocatus exemplo ad imitandum laudabiliter incandescit. Sic quippe uisio qua iustos uidemus, non parum gratie, non profectum mediocrem nobis confert, cum scilicet eorum et iustitiam uolumus imitari, et meritis amplioribus adiuuari. Quem profectum Christus, ut estimo, peruidebat, cum ad uidendum ubi habitaret duos in Euangelio discipulos commonebat. Dicentibus quippe illis: »Rabbi, ubi habitas? respondit: uenite et uidete .« Eos autem ad uidendum  nullatenus commoneret, si fructum huius modi uisio non haberet; si quod foris utile prudens oculus inueniret, ad profectum interioris animi non transiret. Et Philippus Nathaneli Christum annuntians: »Quem scripsit, ait, Moyses in lege et prophetis, inuenimus Iesum filium Ioseph a Nazareth.« Quo respondente: »A Nazareth potest aliquid boni esse? idem Philippus subintulit: ueni et uide .« uidebat et Philippus huic uisioni fructum plurimum non deesse, cum oculus prudenter curiosus iustum sibi diligit presto esse, cum respuens eam que noxia est seculi uanitatem, uisam exterius amat interius iusti cuiuslibet sanctitatem. Recte igitur querit Dominus quid exierint uidere, et ostendens  se scire quod querebat, ipse sibi percunctanti non distulit respondere: »Arundinem, inquit, uento agitatam?«  Quero, ait, quid exieritis uidere, et quid uideritis uolo uos non latere, quia ille ad quem uidendum uestra curiositas laudabiliter excitauit, tanquam arundo est que uento agitatur. Si autem quod dictum est, arundinem uento agitatam, interrogatiue legatur, subaudiendum est: uere, uel, etiam, uel aliquid huiusmodi, quod interrogationi affirmando respondeat, ut cum manifesta interrogatio preferatur, subaudite affirmationis occulta responsio consequatur. »Quid existis in deserto uidere? arundinem uento agitatam?« uere, uere, inquit, ita est, uere ad uidendum arundinem existis in deserto, quia constat illum uicem arundinis obtinere, qui  suos auditores predicandi officio satagit edocere. Arundo calamus est. Arundine autem uel calamo Hebrei erant soliti scriptitare, et membranas tenues notis permanentibus exarare, ut quod latebat in profunda scientia doctiorum, ministerio calami transiret ad notitiam ceterorum. Calamus igitur uel arundo, predicator eloquens non immerito nominatur, cuius predicatione uiuendi nobis regula demonstratur, per quem Deus leges suas in auribus nostris scribit, cuius lingua et sermone uiam nobis iustitie sic describit, ut iam nulli omnino liceat dubitare, qui loquenti aurem uoluerit humiliter inclinare. Unde Propheta: »Lingua mea, inquit, calamus scribe uelociter scribentis ;« scriba noster Deus est scriba noster, Spiritus sanctus est,  cuius calamus lingua est prophetalis, per quam nobis describit rectitudinem spiritalis, dum eam mouet et dirigit ad loquendum, tanquam scriba calamum uel arundinem ad scribendum. Qui nimirum scriba uelociter scribere perhibetur, cuius uelocitas nullo repagulo cohibetur, quia cum sibi uoluerit calamum uel arundinem coaptare, nichil eius uoluntati preualet obuiare. Unde alibi: »uelociter, ait, currit sermo eius .« Eius sermo uelociter currit, efficaciter operatur, cum ipse calamus uel arundo impulsu uehementis Spiritus agitatur; cum ei spiritalis scientie gratia se infundit, 542 et eiusdem acumen scientie egra conscientia non retundit; cum eum perflat auster ille fortior duri propulsor aquilonis, de quo, uel cui loquitur ueri sapientia  Salomonis: »Surge, inquit, aquilo, ueni, auster; perfla hortum meum .« Huius austri forti spiramine hortus Salomonis perflatur, et uento prospero arundo uel calamus agitatur, cum factus est repente de celo sonus tanquam flatus uehemens, et repleuit totam domum ubi erant sedentes , ut deinceps auderent coram principibus et potestatibus cum fiducia uerbum loqui, imo feruentes Spiritu que audierant et uiderant non poterant iam non loqui. Sic et Ioannes arundo non incongrue nominatur, qui flatu uehementi diuini Spiritus agitatur, ut imponens calcem silentio, uenientes ad se populos ad penitentiam diligat exhortari, imo non uereatur reprehensione libera  Herodis adulterium exsecrari. Quem nimirum Ioannem si uentus huiusmodi non urgeret, inter genimina uiperarum positus uel taceret, uel eius sermo commendabilem efficaciam non haberet, quia quicunque Dei Spiritu non aguntur, filii quidem seculi contra idem seculum uel nullatenus uel inaniter obloquuntur. »Quicunque autem Spiritu Dei aguntur, ait Apostolus, hi filii sunt Dei ;« filii uero Dei nesciunt se huic seculo conformare, sed deformes ceteros in pulchritudinem debitam affectu sollicito reformare; et nec minis aduersantium nec blanditiis adulantium incuruantur, quia bone arundines actu uenti commendabilis roborantur. Arundo autem que non agitur flatu spiritus uehementis, cum innisus ei quis fuerit, frangitur, et manum  transforat incumbentis, quia si quis non agente diuino Spiritu presumpserit doctor esse, inuenitur non tam suis prodesse auditoribus quam obesse. Recte ergo Ioannes arundo uento dicitur agitata, cuius lingua adeo est impulsu diuini Spiritus instigata, ut quamuis in eremo procul a tumultu ciuium eligeret habitare, non tamen posset ibi sub umbra nocentis silentii latitare, sed ut leo rugiens fremensque minaciter, lingua scribe scribentis uelociter, uox clamantis, preco iudicis intonaret, et longe lateque torpentes populos ad salubre remedium excitare. »Agite, inquit, penitentiam: appropinquabit enim regnum celorum .« De quo bene additur: »Quid existis in deserto uidere? hominem mollibus uestitum ;« uel si interrogatiue  dicatur, hominem mollibus uestitum? Subaudiendum est, ut supra, uere ita est, uel aliquid huiusmodi.



CAPITULUM XLIu.

Ioannes quippe qui arundo dictus est agitata flatu spiritus uehementis, uestitus quoque asseritur mollibus indumentis, ut sicut per arundinem uento actam predicandi commendabilis fortitudo, sic per mollia uestimenta uiuendi signetur incomparabilis pulchritudo. Solent parentes quos tenere diligunt filios, et maxime filias mollibus induere uestimentis, ut delicata earum teneritudo asperitate uestium non ledatur, et pulchritudo ingenita ornamentis cultioribus augeatur. Sic et Deus Pater quos pre ceteris diligit, uestibus induit delicatis, id est munit et uenustat  meritis et uirtutibus accuratis, ut in earum uelut molli sindone delicatior anima uolutetur, et aspersa grossitudine uitiorum eius delicatia non grauetur. Que si forte degenerans a nobilitate collate sanctitatis proprie uoluntati obnoxia lapsum incurrerit uetite prauitatis, auertit plerumque ab ea Deus affectum quo eam tenere diligebat, aufertque ornatus delicatos quibus eam mollem et teneram uestiebat. Quod per Isaiam peccatrici anime comminatur, que pridem in deliciis tanquam uirgo tenera uersabatur, nunc autem se inclinans ad infirma et egena proprie uoluntatis, meretur spoliari et re et nomine pristine dignitatis. »Descende, inquit, uirgo, sede in puluere, sede in terra, non uocaberis ultra mollis et tenera; tolle molam et mole farinam  .« In excelso quippe fidelis anima residebat, cum que retro sunt oblita mandatis perfectioribus inherebat, cum inter choros celestium uiuendi similitudine uersabatur, et in carne preter carnem solius Creatoris desiderio tenebatur. Mollis quoque et tenera non immerito uocabatur, cum in abscondito uultus Dei a conturbatione hominum seruabatur, cum soli iuncta Christo uersabatur intra thalamum nuptialem, ut nec faciem uentus urens, nec corruptor impeteret pudicitiam uirginalem. Cum autem sicut Dina egressa est ad uidendum mulieres extranee regionis, postponens claritatem internam uisionis, Sichen illius, qui corruptor est uirginum, immundis est amplexibus appetita, et pudore  deflorato mortiferis eius blanditiis delinita. Dicitur ergo ei: »Descende, sede in puluere, sede in terra.« Que hactenus in excelso uirginalis sanctimonie merito resedisti, descende, quandoquidem deceptoriis suasionibus adhesisti, et sede in abiecto et depresso terrene prauitatis, sustinens promeritum dedecus immunde uilitatis. »Non est enim, inquit, solium filie Chaldeorum :« est quidem solium precelse dignitatis filie ciuium supernorum, cuiusmodi 543 solio caret filia Chaldeorum, que priuata natiua teneritudine, qua uirgo nobilis uel nobilitas uirginis commendatur, more ancillarum, aspero et seruili operi deputatur: »Non uocaberis, inquit, mollis et tenera; tolle molam, mole farinam.« Quia contempsisti, que mei erat muneris, teneritudinem  uirginalem, assume tibi grauium peccatorum molam uel circuitum secularem, qua premente uel potius opprimente, cogitationum multiplicitas incomprehensibilis orietur, cuius nube uolatica non tam pasci, quam cecari peccatrix anima promeretur. Ad hanc molam uel farinam compellitur misera deuenire, que uirtutum mollibus indumentis sese noluit delinire, quia et nobile otium cultus mollis et regius insignire, et seruili operi uidetur ignominiosa nuditas conuenire. Quam nimirum nuditatem per Isaiam minatur eis Dominus se inferre, ut nudati ad opera seruilia possint libertate misera se transferre, qui sensu perdito renuentes eius molle et tenerum iugum ferre, diuine iussioni uoluntatem elegerunt propriam anteferre. »Decaluabit,  inquit, Dominus uerticem filiarum Sion, et crinem earum nudabit, et auferet ornatum calceamentorum et lunulas, et torques, et monilia, et armillas, et mitras, et discriminalia, et periscelidas, et murenulas, et olfactoria, et inaures, et annulos, et gemmas in fronte pendentes, et mutatoria, et pallia, et linteamina, et acus, et specula, et sindones, et uittas, et theristra .« Hec sunt ornamenta quibus anima, si a Deo recesserit, denudatur; si uero in illius amore perstiterit, laudabiliter adornatur, quibus et Ioannes  refulgebat, sicut ei Dominus testimonium perhibebat; hominem, inquit, mollibus uestitum. De quibus mollibus et per Ezechielem dicit: »uestiui te discoloribus et calceaui te hyacinthino,  et cinxi te bysso, et indui te subtilibus, et ornari te ornamento, et dedi armillas in manibus tuis et torquem circa collum tuum, et dedi inaurem super os tuum, et circulos auribus tuis, et coronam decoris in capite tuo, et ornata es auro et argento, et uestita es bysso, et polymito, et multicoloribus .« His, ut dixi, mollibus indumentis erat Ioannes uestitus, id est textura, uirtutum uaria, more nobilium insignitus, nesciens, imo respuens aspersis et seruilibus studiis implicari, eligens et commendans spiritali otio delectari. Unde Christus subiungens: »Ecce, ait, qui mollibus uestiuntur, in domibus regum sunt .« Reges dicit eos qui religioso quodam fastu subiici  uitiis dedignantur, qui carnales affectus edomant, et edomitis principantur, qui ad faciendum in terra sua iudicium prudenter eruditi, ad expugnandum queuis resistentia redduntur fortiter expediti. De qualibus propheta: »Et nunc reges, intelligite, erudimini qui iudicatis terram .« Et in alio psalmo: »Reges, inquit, terre et omnes populi, principes et omnes iudices terre .« Domus autem istorum regum, uirtutes sunt que cum forti et prudenti artificio compinguntur, et connexu congruo in unam quasi fabricam rediguntur, architecto suo conferunt et ualidum repulsorium extere tempestatis, et in secreto presidentis conscientie pacatam sedem regie potestatis. De qualibus per Isaiam: »Aedificabunt, inquit,  domos et habitabunt .« Et per Ezechiel: »Aedificabunt domos, et habitabunt confidenter .« Domum quippe edificat, et in eius habitaculo conuersatur, qui uirtutes congregat, et earum constanter umbraculo delectatur; qui studiose sibi uirtutum merito coaceruat, multoque studiosius se in illis continet et conseruat. Domum autem edificat, sed in ea non dicitur habitare, qui quod bene ceperit, non studet consummare; qui prudenter admonitus ad agendum que iusta sunt, aliquandiu cor apponit, sed salubri proposito finem debitum non imponit. Quod quia perfectis aut electis congruere non uidetur; recte per Isaiam Dominus pollicetur: »Non edificabunt, et alius habitabit; non plantabunt, et alius comedet .« Aedificant, sed alius habitat, plantant, sed alius comedit; qui ad construendam bonorum operum fabricam fortiter elaborant, sed laborem suum intromisso uastatore per negligentiam decolorant: qui uirtutum plantaria, qui feracem in ordine uitem ponunt, sed aduersus bestias et latrunculos dignam satis custodiam non apponunt. Super hoc, Scriptura  Iacob minorem natu uidetur commendare, quia uir simplex domi elegerit habitare, cum Esau maior fratrum conuersatione simili non contentus, exteriora preferens, uenandi studio sit intentus. Denique obstetrices in Aegypto, quia timuerunt, inquit , Deus edificauit illis domos, uel  fecerunt  sibi domos; similate uiro sapienti qui aduersus uentos et flumina quereus inuiolabile firmamentum, domum suam edificat supra petre solide fundamentum. In huiusmodi domibus Deus, ut Dauid  perhibet, cognoscetur, quia eius cognitio in profectu uirtutum obtinetur; cum iuxta Isaiam  que aspera fuerant, in plana conuertuntur, id est dura et ferrea igne amoris ualido molliuntur. »Ecce, ait, qui mollibus uestiuntur, in domibus regum sunt .« Qui enim amore diuino tenere fuerint emolliti, et in abscondito secretorum digna scientia delicatius eruditi; in his esse domibus, id est uirtutum meritis perhibentur, que nisi ab his qui prudenter seipsos rexerint, non habentur. Quo pretioso uirtutum indumine quia Ioannes, Christi testimonio, refulgebat, dignum  se uideri populis 544 confluentibus exhibebat; scribens eis et describens erudito sermone regulam sanctitatis, doctrinamque salutarem commendans moribus accuratis. Sic enim auditorum animos ad obediendum efficacius inclinabat, cum eius doctrinam morum suauitas commendabat; cum non satis pro imperio uerbis dominantibus intonabat, sed iniunctam obedientiam iniungentis dilectio leuigabat. Liquet ergo diligenter intuentibus quam necessarium habeatur, ut qui ceteris imperat ab eis diligi mereatur, ut non solum eius iustitia formam prebeat sanctitatis, sed et morum gratiam in suis auditoribus affectum excitet caritatis. Denique finis precepti ideo forte caritas perhibetur, quia sine illa preceptum perfecte non impletur; cum  preceptum sit ut et sese preceptor exhibeat subditis gratiorem, et subditi affectu reciproco, uel uice debita diligant preceptorem. Quod si gratia operante contigerit, nil iucundius nil fructuosius inuenitur, nil tam sibi congruum iubentis et obsequentis grata societas experitur, quia cum patet ad iubendum filium non nisi diligenti sollicitudine se inclinat, et sinu paterno affectu filius tenero se reclinat, obedientia in neutro unde conqueratur inueniens hilarescit, et ad queuis grandia hilaritate salutifera conualescit. Si autem ira, disceptatio, potentia, fastus, contumaciter imperat, et tristitia, murmur, rixa, rancor obtemperat, profecto serena obedientie facies non mediocriter offuscatur, et a reatu noxio nec imperans nec obtemperans excusatur. Quia  ergo finis precepti est caritas de corde puro et conscientia defecata, et sine caritate non est obedientia consummata; in huius sinu prelatus et subditus pariter requiescant, et complexu mutuo ad diligendum inuicem incandescant. Qui cum se uiderint perfecte dilectionis uinculo indissolubiliter colligari, et apud se tam in iubendo quam in obsequendo modum et ordinem debitum conseruari, non indigebunt ultra nostris sermonibus informari, gaudentes iam se Deo, plusquam dici ualeat, conformari. Potest igitur hoc in loco nostra congrue responsio terminari, quam expleto negotio superfluum est amplius dilatari; cum ad hoc intentione precipua niteretur, ut profectu congruo ad perfectum obedientia duceretur.



uI. DE SILENTIO CLERICORUM.



PROeMIUM.


Queritur, fratres, quod, quibus, quando, quare silentium sit tenendum, et e regione commendabiliter seponendum, cum plerumque in Scripturis inueniatur silentium approbari, plerumque uero in eisdem nichilominus reprobari. Huic autem questioni  non potest facile respondere suosque auditores dignam satis, ad intelligentiam  promouere qui non prius elegerit sese intra claustra silentii cohibere, et in eis conuersatione congrua familiarem illius notitiam obtinere. Ille enim precipue doctor congruus inuenitur, qui non tam sciendo quam sentiendo, uerum esse quod predicat, experitur, qui non uelut torrens actus hiemalibus pluuiis, sola ex scientia uerbosatur, sed magis ex sententia, uelut ex fonte uiuido ueritatem proferre comprobatur.  Qualem se esse doctorem ille sapiens attendebat, et ut ad imitationem sui prouocaret ceteros, aiebat: »Mihi autem dedit Deus dicere ex sententia .« uidetis quia iste non sola ex scientia, que nonnunquam auditu colligitur extrario loquebatur, sed magis ex sententia quam gustus interior operatur, uelut cum uinum non bonum esse scitur fama solummodo uentilante, sed esse bonum sentitur gustu perfectius iudicante.

Quia igitur proposite questionis arcanum mea satis experientia non degustat, profecto eius solutio non mediocriter me angustat, quam attendo tantis perplexitatibus implicari, ut a me inexperto non possit ad liquidum explicari. Sed quo ad explicandum est difficilior, eo explicanti uenia debetur facilior,  quia eum discreta iudicum sententia non accusat, qui pro posse suo perferre onus impositum non recusat. Denique angeli non solum adgaudent et ministrant hominibus perfecte facultatis, sed et pacem annuntiant bone hominibus uoluntatis , ut et qui meruerunt perfecti esse operis, eorum adminiculo perseuerent, et qui bone uoluntatis fuerint, non desperent. Eapropter sub spe aggredior de silentio respondere, fidens in eo quem scio bone uoluntatis hominibus presidere, 545 qui ea bonitate, que sua est, uel aggredienti gratiam ministrabit, uel insufficienti ueniam non negabit.



CAPUT PRIMUM.

Silentium quidem a religiosis uiris non mediocriter commendatur, in claustris religiosis diligentius  conseruatur, nullumque claustrum dignum satis laude nostris iam temporibus perhibetur, in quo diligenti custodia regulare silentium non tenetur. Est enim, ut Isaias dicit , iustitie cultus silentium, quia qui iustitie exhibere curat obsequium, non potest apud eam sufficientem gratiam inuenire, si quidquid in os uenerit, presumit effutire. Et reuera cum plurimi ad uiuendum iuste et regulariter congregantur, et in eodem conclaui propter metum Iudeorum clausis foribus demorantur, non facile cohibent linguas mobiles ne rixentur, si non a uaga licentia loquendi, indicta lege silentii cohibentur. »Cum enim sit inter uos zelus et contentio, ait Apostolus, nonne carnales estis, et secundum  hominem ambulatis?«  Necessario igitur ad uiuendum regulariter congregati, loro silentii colligantur, ut cum religionis gratia homines non hominibus fabulantur, in secreto cordis sui Deo familiarius colloquantur, eiusque spiritali colloquio, non homines, sed dii effici mereantur. uerumtamen ad promerendam huius muneris gratiam non satis oris silentium inualescit, nec quoties tacet lingua, totiesque interior animus conquiescit, imo plerumque quo tenacius illa exterius obmutescit, eo iracundius ille interius exardescit. Si autem eamdem iracundiam, qua laborat, rupto silentii obice uerbis perstrepentibus euaporat, nimirum uelut hulcus erumpente sanie, detumescit, sensimque uelut fornax aperto spiraculo refrigescit. Quodpropter, ut uideo,  non semper oris silentium commendatur, nec in paginis Scripturarum solum istud silentium nominatur, imo potest et in illis aliud silentium reperiri, et forte in se ipso quisque diligentius experiri.



CAPUT II.

Est quippe in Scripturis genera silentii mihi inuenire, quorum singulatim si quis uelit euidentius definire, poterit quidem illud per oppositum et melius prouidere, et audientibus pleniorem eius intelligentiam exhibere. Est enim silentium a locutione. Est silentium a bonis. Est silentium a malis. Silentium a locutione, est cessare uel quiescere a loquendo. Locutio autem alia fit uerbis, alia fit signis. Que autem fit uerbis tam proprie generaliter locutio nominatur, ut eam dici locutionem dubitare nec  simplex quispiam uideatur, et plerique estimant ob hoc esse humano generi traditum ut loquatur, ne uelut inter pecora sic inter homines silentium teneatur. Et reuera Deus in creatione mundi priusquam diuersi generis animantia fecit muta, que nouimus uel in terris, uel in aquis, uel in ere distributa, et eadem non propter se, sed propter futurum hominem instituta, ad extremum hominem ad imaginem suam fecit, quem ceteris, tam bestiis quam piscibus et uolatilibus sic prefecit, ut ratione preditus ad seruiendum Creatori intelligeret et diligeret se creatum, et eidem sic creato exhibent cetera irrationabilia famulatum. Est autem ratio, uirtus quedam et discretio naturalis, qua bonum a non bono, et iustum ab iniusto discernere potest  natura spiritalis, qua Deus qui est spiritus ueracites creditur insigniri, et ipse eam ceteris uel humanis, uel angelicis spiritibus uoluit naturaliter impertiri. Dedit enim creator spiritus creati, angelorum uel hominum spiritibus rationem, per quam boni et mali haberet naturaliter notionem, ut cum huius beneficio inter iustum et iniustum facerent discretionem, ex adiuncti libertate arbitrii inclinarent sese ad propositam optionem. uerum quidam angelici spiritus eadem ratione et arbitrio male usi, de superna luce beatitudinis in profunde miserie tenebras sunt detrusi, ibique apud eos inolita ratio quidem mansit, sed erga suum Creatorem obsequium eorum rationabile non permansit. Alii uero sicut ex  conditione rationales spiritus exstiterunt, sic in obsequio Creatoris rationabiliter perstiterunt, et suorum conciuium non secuti, pleniore sunt gratia perseuerandi meritum assecuti. Hi diuinam uoluntatem mundo et spiritali oculo contemplantur, et suas inuicem conscientias, inolito quidem acumine speculantur, nec egent ut aliquid uerbis perstrepentibus doceantur, neque, ut locutione media, quidquam, uel a Deo, uel ab inuicem iubeantur. Quia enim tegumentis non sunt torporis obuoluti, sed ab omni mole, uel crassitudine penitus absoluti, spiritali uident subtilitate quod eis diuina gratia preostendit, et amoto prorsus uelamine, alter alterius nudam conscientiam deprehendit. Post quorum creationem, de limo terre Deus hominem figurauit  eique figurato rationem uite, spiritum inspirauit, ut ex grato beneficio prime sue creationis, factoris factus ad imaginem, capax existeret rationis. Homo ergo sicut et angelus, rationalis exstitit ex natura, sed humanam carnem habens, quod non angelica creatura cuius carnis inuolucro rationalis anima tegebatur, et non ipsa, sed terrenum eius 546 opertorium uidebatur. Unde uisum est congruum benignissimo Creatori, et omnium, que creauit fidelissimo prouisori, ut homini qui ex anima, constabat et corpore loqui daret, eique naturalem quodammodo loquendi habitudinem assignaret, ut cum ex ratione quid conciperet utile, uel honestum, loquendo homo homini faceret manifestum. Decebat quippe sic inter homines gratum commercium celebrari,  sic eos pariter locutione media sociari, ut cum apud se eorum conscientie superducto carnis indumine tegerentur, ad mutuam foras notitiam assumpto uocis uehiculo facile perferrentur. Denique propter hominem qui naturali donatur ratione, et ad proferendum rationis consilium necessario, dictum est, utitur et sermone; ipse quoque Deus et angelus plerumque uerbis sonantibus sunt locuti, et, que homini necessaria fuerant, modis congruentibus exsecuti. Quos cum spirituales, imo spiritus, locutione uocali certum sit non egere, tamen propter homines uoluerunt nonnunquam uisibiles et audibiles apparere; et assumpta materiali uoce, et forma tales sese ad horam exhibere, ut eos posset homo,  et audire corporaliter, et uidere. Hinc est quod in paradiso cum Deus primum hominem collocauit, que nimirum innumeris, et fructiferis arboribus abundauit, quibus earum uesci deberet, eidem homini Deus materialibus uerbis dixit, lignum autem scientie boni et mali loquendo nichilominus interdixit. »Ex omni, ait, ligno quod est in paradiso, comede, de ligno autem scientie boni et mali non comedas, in quocunque enim die comederis ex eo, morte morieris .« Quia enim Deus hominem fecerat capacem rationis, et ad proferendum, ut dictum est, arcanum, officium dederat et sermonis, ut ei condescenderet, uoluit ipse quoque materialibus uerbis uti, ut euidentius edoceret acceptis illum beneficiis non abuti. Sic nimirum antiquis  Patribus audibilem sese Deus, uel angelus pridem exhibuit, et in qua uoluit forma uisibilis plerumque apparuit, assumens ad tempus, in qua uideri et audiri posset, materialem quamlibet creaturam, qui erat inuisibilis et inaudibilis per naturam. Quod etiam Adam uidetur innuere, cum post peccatum compertam nuditatem conatur abscondere, cum uocem Dei deambulantis in paradiso perhibet se audiisse, et aspectum illius propter noue nuditatis ignominiam timuisse. Dicenti enim Deo: »Adam, ubi es? respondit: Domine, audiui uocem tuam, et timui eo quod nudus essem .« Audiuit eius uocem, et ab eo uideri se timuit, a quo autem uisus erat, sed uideri sese non puduit; quia ante peccatum nullam repugnantie sentiret in corpore lesionem, corporalem  non timebat Dei uel angeli presentis uisionem. Postquam uero suasione mulieris salubri decidit a precepto, diuina ultione rebellionem pertulit a subiecto; et male commonitus intemperantiam sequi ducem, impleuit quod post dictum est, »qui male agit, ueraciter odit lucem .« Fugit ergo, et in umbra sub ficulneis frondibus delitescit, nec tamen ideo diuina benignitas obmutescit, sed latentem inueniens alloquitur, et arguit, et reuocat ad salutem, et ad medelam muneris, indicit uanitatis non spontaneam seruitutem. Eodem modo et ad Cain locutus fuisse perhibetur, qui euersus inuidia fratrem immeritum occidere non ueretur, et requisitus ubi sit, se scire contumaciter diffitetur, ne scelus perpetratum confessione debita humiliter  expietur. Postmodum uero Iacob reuertenti de Mesopotamia in forma uiri angelus non solum se uideri, sed et passus est corporaliter se teneri, et cum illo usque mane mirabili mysterio luctabatur, et inter luctandum, que satis uobis nota sunt, loquebatur. »Dimitte, ait, me; iam enim ascendit aurora .« Et iterum: »Quod tibi nomen est? Non uocaberis ultra Iacob, sed Isrel erit nomen tuum .« In Nouo quoque Testamento facile est tale quid inuenire, cum Zacariam altari assistentem legitur Angelus conuenire, eique ueterano Ioannem prenuntiat nasciturum, et infirmatum fide usque ad id temporis sub silentio permansurum . Paulo post ad Mariam angelus Gabriel destinatur ,  et in uiri specie, uirgini solitarie presentatur, salutat, et cum ea iam esse Dominum protestatur, expauescentem refouet, et asserit de Spiritu concepturam, suumque, et omnium Saluatorem nouo genere parituram. Alias tam in Nouo quam in ueteri Testamento inuenitur angelus apparere uerbisque materialibus colloquium hominibus exhibere, ut sic illis suam, uel Dei notam faceret uoluntatem, qui propter notitiam occultorum, sortiti sunt loquendi facultatem. Felices quidem, si sic huius gratia muneris essent usi, ut a notificandis illicitis abstinerent, collato beneficio non abusi, si locutionis adminiculo alterutrum noxia non docerent, nec ad iram, Dominum suis muneribus commouerent. Esset enim tunc omnis locutio commendanda, multoque silentii  repagulo coarctanda, quia nec mortiferum proferret quisquam uerbum, pro quo damnari mereretur, nec saltem otiosum, pro quo rationem reddere cogeretur.



CAPUT III.

uerum in secunda mundi etate, cum una eademque lingua omnes ubique gentium loquerentur, et accepto beneficio quidam peruersius ceteris uterentur, diuina 547 censura uoluit eos a proposito reuocari, et confundens linguam eorum, fecit eos ab inuicem separari. uolebant enim turrim mire magnitudinis edificare, cuius posset altitudo celorum altitudini propinquare, ut hoc facto, nomen eorum fama celebri uulgaretur, et ad longe postfuturos, monumentum presumpte malitie transferretur.  »uenite, inquiunt, faciamus nobis ciuitatem et turrim, cuius culmen pertingat ad celum, et celebremus nomen nostrum antequam diuidamur in uniuersas terras .« Peruersa locutio. Peruersa, inquam, et digna cui silentium imponatur, ut ope silentii affectata peruersitas seponatur, ne sibi uel innocua uel forte proficua uideatur, si, quod uerbo protulit, explere operibus permittatur. Malitia enim cui fauet quesita societas et assistit, prolata in medium, ab incepto facile non desistit; si nequam eius proposito manus ualida non resistit, et quod illa molitur instruere, hec destruere non persistit. Quod intuens Dominus: »Ceperunt, inquit, hoc facere, nec desistent a cogitationibus suis, donec eas opere compleant. uenite igitur, descendamus  et confundamus ibi linguam eorum, ut non audiat unusquisque uocem proximi sui .« Recte sic peccantes Deus uoluit sic punire, ut quod uidebat in malum sibi inuicem unanimo spiritu consentire, et ad perficiendum quod male conceperant, uerbis efficacibus alterutrum irretire, in lingua percutiens cogeret eos uoces mutuas non audire, ut auditu repercusso nescirent et desisterent inuicem obedire. Sed melius et culpa et pena culpe congrua poterit peruideri, si  seriatim placeat recenseri in quibus inuenitur ortus malitie, et tantus eiusdem profectus contineri, ut a iusto uindice uel nequeat, uel non debeat diutius sustineri. Nam et Apostolus: »Mali, inquit, homines proficiunt in peius .« Et Dominus  per prophetam: »Laboraui sustinens .« Loquens igitur Scriptura de filiis filiorum Ne, qui et illis post diluuium oriuntur, et in multas gentes et populos, per terras et insulas diuiduntur, mystico demonstrat sermone quo ordine malitia eorum excreuerit, et ad quantam superbiam malitiosa impietas nefario progressu deuenerit. »Cum proficiscerentur, inquit, de oriente, inuenerunt campum in terra Sennaar, et habitauerunt in eo .« Nimirum propter ortum solis oriens nominatur, quod ex ea scilicet parte, sol ad nos rediens oriatur, qui ortu suo nocturnas tenebras uelut increpat et retundit, et tersa mundi caligine diurno fulgens lumine se infundit. Eapropter per orientem  non incongrue diuina illustratio designatur, per quam depulsa nostra cecitate, nobis Sol iustitie presentatur, ut deinceps non noctis, non tenebrarum filii caligemus, sed induti »arma lucis, sicut in die. honeste ambulemus .« De quo Zacarias: »uisitauit, inquit, nos oriens ex alto .« Sedentibus enim in tenebris et umbra mortis, lux orta est eis . Et ad uere lucis ortum quisque diuino doctus spiritu se gaudet conuertere, ut oculis et manibus oblatam possit eamdem excipere, imo ut eius facie illius facies requiratur, et quesita, a querente nullatenus auertatur. »Exquisiuit te, inquit, facies mea; faciem tuam, Domine, requiram .« Quo fine? quo fructu? subiunxit: »Ne auertas, inquit, faciem  tuam a me .« A facie etenim requirente suam Deus faciem non auertit. sed ad illam prestolantem grato munere se conuertit, et ostensus quodammodo prestolanti, de uirtute illam prouehit in uirtutem, uirtutumque merito perducit postmodum ad salutem. Unde Propheta: Domine, inquit, Deus uirtutum conuerte nos, et ostende faciem tuam, et salui erimus .« Ac si dicat: Conuerte nos, et conuertere ad nos, ut cum tua facies nostre per fidem illuxerit faciei, assequi mereamur promisse gloriam speciei. In huius typo rei, cum adesse nobis diuinam gratiam deprecamur, cum uel stamus in oratione, uel forte flexis genibus incuruamur, uersi corporaliter ad orientalem plagam quasi uidere occasum recusamus, ut habitum mentis nostre situ  corporis ostendamus. Debemus enim uelut detrimenta, occiduas peccatorum tenebras aduersari, et ortum solis iustitie, conuerso ad eum desiderio prestolam, ut ille adueniens, id est exoriens, nos conueniat non auersos, sed illustrantis gratie conuertat faciem ad conuersos. Iuxta quod scriptum est: »Conuertimini ad me, et ego conuertar ad uos .« Et Ieremias: »Circumspice, ait, Ierusalem ad orientem, et uide iucunditatem que ueniet tibi .« De hoc oriente predictus ille populus dicitur proficisci, cum lucem ueram que conuersos ad se illuminat, uoluntate propria inuentus est obliuisci, nec timuit superbo spiritu apostasie crimen incidere, id est auerti a Deo et in suas adinuentiones precipiti elapsu decidere. »Initium enim  superbie, apostatare a Deo .« Forte de hoc oriente et Balaam ariolus uenisse memoratur, cum a Balac rege Moabitarum ad maledicendum filiis Isrel inuitatur. cuius faciei diuina satis facies non illuxit, dum illius respectu manus iste ab omni munere non excussit. »De Aram, inquit, adduxit me Balac rex Moabitarum, de montibus orientis. .« Neque enim uocanti Balac assensum Balaam prebuisset, si auersus a sole iustitie non fuisset, nec in populum, cui Dominus benedixit, affectu maleuolo deliquisse, si non montes orientis, id est iustitiam reliquisset. »Iustitia, inquit, tua sicut montes Dei .« De qualibus orientem relinquentibus Dominus 548 per Ieremiam: »uerterunt,  inquit, ad me tergum et non faciem . Et infra; »Dorsum, ait, et non faciem ostendam eis in die perditionis eorum .«



CAPUT Iu.

»Cum autem proficiscerentur illi filii Ne de Oriente inuenerunt, inquit, campum in terra Sennaar .« Relicto quidem Oriente uel montibus Orientis, campus recte in terra Sennaar inuenitur, quia lata et spatiosa uia est per quam ad mortis precipitium deuenitur, et peruersus animus non curans facie ueri luminis illustrari, per planitiem uoluptatum habenis gaudet laxioribus euagari. Campus quippe in Scripturis aliquoties commendatur, et per eum humilitas uel morum equalitas designatur, quia tumoris asperitate relicta, planities  humilitatis appetitur et fraterna dilectio composita morum equalitate acquiritur. »Ego, inquit, flos campi .« Et Propheta: »Ambulauit, inquit, uerbum et exiuit in campos,« id est humilibus et mansuetis apparuit. De quibus alius Propheta: »Inuenimus, inquit, eam in campis silue .« Campi silue nationes esse gentium perhibentur, que in aduentu Christi asperitate peccatorum inculti se siluescere humiliter confitentur, et humilis merito confessionis fideliter et salubriter complanantur, ut tanquam amarus oleaster in oliue dulcedinem inseri mereantur. Et ad Ezechielem Dominus: »Egredere, ait. in campum et ibi loquar tecum. Et egressus sum, inquit, in campum et ecce gloria Domini stabat quasi gloria quam uidi iuxta  flumen Chobar .« Campus iste non incongrue signat latitudinem caritatis, ad quam si quis egreditur de latibulo uel angustia terrene et proprie uoluntatis, sentit sibi Deum loqui, Deum sibi plenius apparere, imo in se illum, et in illo nichilominus se manere. »Deus quippe, ut legitur, caritas est, et qui manet in caritate in Deo manet, et Deus in eo .« Ideo Apostolus Corinthiis tanquam filiis: »uobis dico, dilatamini, et uos ,« ac si dicat: Exite de angusto gurgustio affectuum terrenorum, et transite ad amorem, et desiderium eternorum, ut cum huius uos mandati exceperit florida latitudo, liberius et plenius diuine maiestatis gloriosa uobis appareat magnitudo. Aliquando uero per campum libera uitiorum signatur latitudo, cum  anime peccatrici, uel aspera uel angusta uidetur uirtutum altitudo, et non ualens, uel non uolens ad illius eniti arduam grauitatem, in se ipsa recidens, diffusam peccandi amplectitur libertatem. Hinc est forte quod Iosias iustus rex cum in campo Mageddo preliatur, spe frustratus uictorie, a sagittariis uulneratur, et inde triumphantibus aduersariis mortuus reportatur, unde non solum uitam, sed et uictoriam referre inaniter arbitratur. »Perrexit, inquit, ut dimicaret in campo Mageddo, ibique uulneratus a sagittariis, mortuus est .« Et in libro Regum: »Portauerunt, inquit, eum serui sui mortuum de Mageddo ;« interpretatur Mageddo tentatio. Tentatio autem est, quidquid nobis uidemus temporaliter arridere, in cuius  appetitu cum uolumus quasi uictoriam obtinere, asperam et angustam religionis intime proponimus disciplinam, et optatus exteriorum successus spiritualem nobis uertitur in ruinam. In campo igitur quasi Iosias rex iustus occiditur, cum in diffuso exteriorum appetitu, nostre, si qua est, iustitia mentis opprimitur, et de Mageddo, id est de tentatione, morte subita reportatur, cum ab his que appetit, spe cassata, mens interior repulsatur. Denique peta quidam:

Bella, inquit, per Emathios plus quam ciuilia campos,
Iusque datum sceleri canimus . . . . . . . . . 
patenter insinuans er Emathios, id est sanguineos  campos nichil prosperum designari, in quibus inueniuntur scelus et bella plus quam ciuilia iure iniurio principari. Rex quoque Nabuchodonosor auream erigit statuam in campo Duram prouincie Babylonis , sonituque multiplici ad adorandum eam inuitat homines eiusdem regionis, uolens profecto, ut cum eius imperium aduocata conuenerit multitudo, grato eam sinu excipiat tam loci quam idololatrie latitudo. Attamen tres pueri Sidrac, Misach et Abdenago regis imperium exsecrantes, non tam eius statuam, quam Deum uerum cultu debito uenerantes, malunt tribulationis caminum sustinere diuini amoris nexibus compediti, quam percurrere propositam idololatrie latitudinem expediti. Huiusmodi et campus iste est quem supradicti homines inuenerunt,  qui auersi ab oriente occasum errore deuio quesierunt, et in tantam malitiose mentis latitudinem sunt diffusi, ut celum uellent impetere inaudita presumptionis caligine circumclusi.



CAPUT u.

»Inuenerunt, inquit, campum in terra Sennaar .« Recte in terra Sennaar tam peruersa inueniri dicitur latitudo, quia ubi et deperit uirtutum spiritualium fortitudo, et habetur contemptui bone opinionis ingenua claritudo; ibi regnum obtinet infrenis et indomita sceleris amplitudo. Sennaar interpretatur excussio dentium, uel fetor eorum. Dentes, quasi mole sunt, quibus panis molitur et teritur, ut ad uentrem possit conuenientius pertransire, uitalemque illic succum uenis concurrentibus  impertire, ut huius alimonia illarum ministerio per membra cetera diffundatur, qua diffusa corpus totum salubrius et robustius uegetatur. Panis autem, diuina 549 Scriptura est que interiorem hominem debet erudire, ut in uirum perfectum congruis possit gradibus peruenire, quia, et subtracto Scripturarum pane, ieiunus et abstinens infirmatur, et eodem auidius sumpto inualescens cor hominis confirmatur. Dentes uero quibus idem Scripturarum panis atteritur et in uentrem memorie uitalis cibus traiicitur, intelligentia et diligentia non fallaciter estimantur, que sibi inuicem occurrentes profectum nobis salutiferum operantur. Cum enim animo nostro intelligentia quasi desuper nobis datur, si eidem nostra  quasi deorsum diligentia substernatur, fit nimirum molitio uel comestio gratiosa, nostroque spiritui ad uiuendum spiritualiter fructuosa. Intelligentiam quippe que potest et ingenium nominari, non nostro nobis arbitrio, sed diuino munere constat dari: et ob hoc dens molaris superior non incongrue reputatur, qui utpote dignior, nostro esui, id est nostro profectui principatur. Diligentia uero  nostro quasi arbitrio naturalibus intelligendi uiribus adhibetur, et hec potest merito molaris inferior nominari, qui superiori occurrens, inuenitur pariter operari, unde Propheta: »Da mihi, ait, intellectum et scrutabor legem tuam ,« Cum enim intellectum a Deo postulat sibi dari, et consequenter spondet  legem eius diligenti studio se scrutari, insinuat et Dei esse proprium, ut intellectum homini largiatur, et suum esse hominis, ut studio prosequatur intellectum, uerumtamen et intellectus, et studium, nisi diuino munere, non habentur, et alterutrius beneficio proficiunt et augentur, quia et cum inquisita quis intelligit, ad inquirendum studiosius incitatur, et inquirendi studio ipsa intelligentia declaratur. Huiusmodi uero dentes, qui et nobis non nisi diuino munere, conferuntur, et ad perfectum nostro sine opere non feruntur, sicut pia humilitas sanos efficit et confirmat, sic nimirum superbia eosdem excutit et infirmat. Tunc enim proficere, et in profectu persistere studiosum ingenium, uel ingeniosum studium inuenitur, cum mens proficere cupientis humilitate  debita preuenitur; cum scilicet eo intuitu panem appetit frangere Scripturarum, ut ea fractione operetur salutem animarum. »Operamini, ait, non cibum qui perit, sed qui permanet in uitam eternam .« Imo propheta cum dixisset quod premissum est: »Da mihi intellectum, et scrutabor legem tuam,« subiunxit: »Et custodiam illam in toto corde meo ;« plane ostendens quia non ob aliud, intellectum desiderat obtinere, non ob aliud scrutande legi promittit se studium adhibere, nisi ut eiusdem legis cognite possit custos efficacior inueniri, que, nisi cognoscatur, non potest custodiri. Cum uero aduersus Deum mens interior intumescit, et operante superbia diuine legis custodiam perhorrescit, ipsa eius intelligentia, si qua  forte naturaliter inerat, tenebrescit, et diligentia perscrutandi opprimente contemptu, et fastidio euanescit. Et dum eadem superbia resipiscere non curat in melius, sed obstinata malitia proficere studet in peius, eos quos prediximus dentes non solum concutere, sed et concussos gaudet excutere, ut nec studio exercere diligat intellectum, nec intelligat se uergere miser animus in defectum. Excussis autem dentibus, id est intelligentia et diligentia profligatis, quibus et diligentius intelligi et intelligentius diligi debuit cibus solidus ueritatis, idem miser pascitur inani pabulo falsitatis, et in ea constituit sedem sibi peremptorie firmitatis. Sicut enim ueritatis alimonia nutritur et perficitur commendabilis fortitudo,  sic uanitate seductoria coalescit quedam contraria firmitudo, ut peruersus animus a proposito non possit reuocari, sed in ceco profectu malitie sese gaudeat confirmari. Hec est terra Sennaar, pertinax uidelicet obstinatio prauitatis in qua gradum stabilem se figere mens plena uanitatis, que neglecto et proiecto intellectu et studio spiritualium mandatorum, ceco fertur impetu per optatam latitudinem uitiorum. De qua Apostolus: »Euanuerunt, ait, in cogitationibus suis, et obscuratum est insipiens cor eorum .« Sed quoniam, ut dictum est, Sennaar interpretatur fetor eorum, sciendum quod hec quoque interpretatio non abhorret a moribus iniquorum qui, etsi habent intelligentiam et adhibent diligentiam in Scripturis, tamen celestia non amantes  immergunt animum transituris. Sunt quippe nonnulli quorum naturalis intelligentia non cecatur, sed de die in diem adiuncto labore, et studio declaratur multamque scientiam diligenti sibi sollicitudine coaceruant, sed precepta iustitie, que scientia comprehendunt, moribus non obseruant; non enim ut uiuant sanctius, appetunt multa scire; sed transitoriis uoluptatibus suam uolunt scientiam deseruire, uidelicet ut per eam possint efficacius ad lucra temporalia peruenire, aut cum ceteris uel forte pre ceteris tumenti supercilio superbire. Et dum hec intentio miseram intrinsecus mentem rodit, et ad notitiam ceterorum manifesta per opera foras prodit, ipsa intelligentia, ipsa eius diligentia, que ad sciendum proficere uidebantur, tam sibi quam ceteris ad uiuendum  nocere comprobantur. Illas quidem non obcecatio uelut excutiens longe facit, sed presentes praue intentionis uermiculus putrefacit et forte salubrius eas quispiam non haberet, quam tumentes humore noxio, et putredine 550 corruptas obtineret. Plerique dentium infirmitate uexati, cum eos festina medicatio non restituit sanitati, utilius iudicant eos penitus exstirpare, quam illorum et sufferre dolorem, et fetorem colloquentibus propinare. Sic nimirum cum intellectu et studio, Scripturarum scientiam quilibet comprehendit, si secundum easdem Scripturas uiuere non contendit, tam sibi quam proximis obesse plurimum comprobatur, dum et scienter peccat, et eius prauitate proximus inquinatur. Qui enim  bonum Christi odorem in omni loco debuerat se prebere, uice uersa inuenitur fetorem noxium exhibere, cuius dentes cum auare uanitatis uermiculo corroduntur, os grandescit, uerba tument, auditores propinata putredine corrumpuntur. Unde Scriptura: »Dixit, inquit, Balaam filius Beor, qui nouit doctrinam Altissimi, et uisiones Omnipotentis uidet, qui cadens apertos habet oculos .« Iste uidens Omnipotentis uisiones inquisitione sollicita que iusta fuerant, intellexit, sed ad faciendum ea misere uoluntatis aciem non direxit, imo apertis oculis in auaritie ruens incendium, regi Balac in mortem Isrel exsecrabile dedit consilium. Ad huiusmodi Sennaar dicuntur reprobi deuenire,  et in ea campum, id est quesitam peccandi latitudinem inuenire, inuentamque non festinant unius diei spatio more hospitum pertransire, sed in ea diuturnam habitationem, ciuitatem decernunt stabilire: »Inuenerunt, ait, campum in terra Sennaar, et habitauerunt in eo .«



CAPUT uI.

Habitatio hec morosam significat mansionem, cum uidelicet animus in proposito diuinam uel facit uel disponit facere stationem, cum diligens id quod male aut bene appetit, uel ei datum est obtinere, ab eo pedem, uel affectum non uult prece, non pretio, non minis aliquibus retorquere. Unde Scriptura de malis habitatoribus loquens: »Iebuseum, inquit, non deleuerunt filii Beniaminhabitauitque  Iebuseus cum filiis Beniamin usque in presentem diem .« De bonis uero: »Non commouebitur, ait, in eternum qui habitat in Ierusalem ,« Ponitur etiam in Scripturis habitatio pro dominatione, cum uidelicet quis in statu non solum permanere, sed iure potestatis quoddam quasi dominium dicitur exercere, ut fruatur instar regis uoluntatis libere prefectura, qua nichil acceptans rationalis plerumque obtinet creatura. »Habitabat, inquit, Ioseph in domo domini sui .« Et hanc habitationem paulo infra quasi exponens: a quo, inquit, prepositus omnibus, gubernabat creditam sibi domum, et uniuersa que ei tradita fuerant. Et Dauid: »Inhabita, inquit, terram, et pasceris in diuitiis eius ;« id est,  dominare corpore tuo et capies fructum ex eo. In eo igitur quod de illis dictum est: Habitauerunt in eo, siue habitationem, siue intelligi placeat mansionem, contumacem illorum uoluntatem Scriptura uoluit designare, qui, quod male ceperant, contendunt efficaci potentia consummare.



CAPUT uII.

Et quoniam peruerso cuique sua solius malitia non satis efficax estimatur, si non ei ad agendum similiter et alius adiungatur, obnixe illi student suos complices inuitare, uerbisque hortatoriis ad concupitum opus uehementius incitare. »Dixitque, ait, alter ad proximum suum: uenite, faciamus lateres, et coquamus eos igni .« Cum in camino cordis malitie tumultus incandescit, nichil amplius  quam silentium exhorrescit, et intolerabile iudicans intra natiuas angustias coarctari, rupto silentii repagulo per uerborum latitudinem diligit euagari. Sicut enim mustum in laguncula continetur, et incluso forte spirandi remedium non prebetur, fremit quidem, et cohiberi non sustinens intumescit, eiusque tumor ad rumpendum lagunculam ingrauescit; sic plerumque malitia peruersum animum exagitat et dirumpit, si negata loquendi licentia non erumpit. Quod Eliphaz Themanites pulchre insinuans, ait: »Conceptum sermonem tenere quis poterit?«  Dixit ergo alter ad proximum suum. Et recte is qui conceptam malitiam sub silentio non potest cohibere, ad explendum eam  nonnisi proximum dicitur commonere, quia si remotum, si longe positum quemlibet affaretur, eius locutio uel tardius, uel forte nullatenus audita cassaretur. Proximus autem iste est non tam loco, uel genere quam effectu; qui manus nefarias simili non retrahit ab affectu, qui, ne iustorum uel colloquio uel consortio, nequam propositum derelinquat, illos refugiens, ei quem sibi uidet similem, appropinquat. Audiui quemdam dicere quod in tantum religiosis adiungi formidaret, ut etiam cuiusdam fratris sui qui monachus erat, colloquium deuitaret, timens ne religiosorum colloquio, et ipse religionem affectaret, cuius tam affectum quam effectum adhuc sibi adesse non optaret. Mira peruersitas! Timebat iste  ne bonus fieret, qui timere debuerat, ne malus remaneret, et aurem inclinare suam si non Euangelio, saltem ethnico premonenti, liceat sperare timenti. Et forte illi sperare licebat, sed non libebat, quia non solum studebat ut sanctus haberetur, sed timebat ne hanc ei uoluntatem diuina gratia largiretur. Sic peruersus quisque laxato loro gens 551 uerbosari, ei qui grato uersatur in silentio non curat sociari; et si quandoque acciderit ut eodem loco cum illo teneatur, longe tamen est ab eo cuius mores et iustitia non sectatur. Eius uero consortium diligit obtinere, cuius mores intelligit suis moribus respondere, auditamque uerbositatem, non solum equanimiter sustinere, sed se duplo garrulum et gehenne filium exhibere. Qui non immerito  etiam genere proximus estimatur, quia quisquis ea que diaboli sunt operatur, ex eo esse Patre quasi Filius comprobatur, sicut diuina manifeste Scriptura protestatur. Paulus ad Elymam magnum: »Fili, ait, diaboli, inimice omnis iustitie .« Et Ioannes apostolus: »Qui facit, inquit, peccatum, ex diabolo est .« Et Dominus in Euangelio: »uos ex patre diabolo estis, et desideria patris uestri uultis facere .« Omnes igitur qui uoluntatem diaboli nequiter exsequuntur, eiusdem filii esse conuincuntur, sicut e regione in Dei filios transferuntur, qui eius uoluntati fide et operibus obsequuntur. »Quotquot, ait, receperunt eum, dedit eis potestatem filios Dei fieri .« Quos autem unius patris filios constat  esse, qui eos unius generis negat esse, cum ex eo quod generetur, genus uel generatio nominetur? Et quoniam diabolus omnium malorum, Deus uero bonorum pater uel genitor predicatur, profecto in Scripturis duplex generatio memoratur, quarum altera nisi malos quosque signare non intendit, altera bonos omnes sub eodem nomine comprehendit. De malis: »Generatio, inquit, mala et adultera signum querit ,« et per Moysem: »Generatio praua atque peruersa .« De bonis uero: »Generatio, inquit, rectorum benedicetur .« Qui autem unius generationis uel generis sunt, profecto proximi sunt, et imo iustus omnis eum qui iustus est, suum recte proximum  confitetur, et iniustus iniusti nichilominus esse proximus perhibetur. Dixit ergo alter ad proximum suum, id est iniquus ad iniquum, qui ex unius diaboli non substantia sed malitia generati, non carne uel sanguine, sed morum similitudine sunt cognati. Et sicut proximum suum iustus diligit ut se ipsum, illum saluari prorsus desiderans ut se ipsum: ita et proximum iniquus odit et implicat ut se ipsum, mali semper amans, et illum trahens pariter ad se ipsum. Et in hoc similis est patri suo, qui cum impulsu superbie in profundum malitie decidisset, et hominem ascendere, unde ipse ceciderat, noluisset, assumpta forma uerbisque congruis mulierem aggressus, eiusque simplicitatem circumuentione callida supergressus. »Nequaquam, ait, moriemini,  scit quippe Deus quia quocunque die comederitis ex eo, aperientur oculi uestri, et eritis sicut dii, scientes bonum et malum. Tulitque mulier de fructu, et comedit, deditque uiro suo .« uidetis peruersa locutio quantam perniciem operetur, ut cum in esca laqueum, uenenum in lingua simplex mulier non ueretur, ad comedendum uetita laxis temperantie legibus effrenetur, eiusque uerbis suasoriis uir uxorius eneruetur. Et recte diabolus in forma serpentis apparuit, cum incaute mulieri, ut transgrederetur mandatum, consuluit, quia huiusce animal serpendo et tractu lubrico se infundit, uenenumque in lingua portans, incautis illud et imprudentibus superfundit. Si nimirum antiquus ille Satanas, coluber tortuosus, amantibus iustitie non  mediocriter odiosus, non ambulat, non perstrepit, ne auditus a longe caueatur, imo serpit et labitur, ut adueniens nesciatur, et quem incautum reperit, mordere in silentio perhibetur, in cuius morsu non tam uenenum quam ueneni comes indiuidua mors habetur. Huius autem silentium, est ipsa eius intentio latebrosa, morsus uero, locutio uenenosa, cum apud se uidelicet in secreto cuiusque perniciem aucupatur, et eamdem, adhibitis quas potest machinis, quasi forinsecus operatur. Semper enim apud se malitie facibus inardescit, et more impatiens, uix aliquantulum conticescit, nil sibi ducens grauius, quam cum sub silentio delitescit, et ab actu noxio quasi ferians, requiescit. Rumpens ergo silentium cito lingua uiperea uerbosatur, suisque auditoribus  uenenum infundere machinatur, ut cum eos infecerit, sibi effici similes gratuletur sitque malum eo gratius quo in plures amplius diffundetur. Huic patri uenenoso illi se fecerunt qui de oriente profecti, a uero lumine defecerunt, et ne longo silentio offenderent patrem suum, dixit alter ad proximum suum. Sermo autem qui inter huiusmodi filios medius uentilatur, et quo sollicite alter proximum, similis similem exhortatur, sic ab intus foras ad publicum deriuatur, ut a fonte suo non degener, non dissimilis habeatur.



CAPUT uIII.

»uenite, inquiunt, faciamus lateres et coquamus eos igni. Et habuerunt, inquit, lateres pro saxis,  et bitumen pro cemento .« Opus dignum opifice. De luto mista paleis antiqui lateres faciebant, et eorum aquosam mollitiem admotis ignibus excoquebant, eosque induratos uice sibi lapidum adhibebant, et exinde tam muros ciuitatum quam domorum parietes construebant. Per lutum autem molle et aquosum, carnalis uoluptas non incongrue designatur, in cuius immunditia more suis diabolus uolutatur, quia et amica luto sus, ut quidam inuenitur 552 ethnicus memorare, et apud Iob legitur Behemoth in locis humentibus habitare. Palea uero inanis et uolatica typum tenet superbe uanitatis, quam uannus discretiua infructuose arguens leuitatis, et latere non sustinens inter grana solide ueritatis, concussam et excussam in auras proiicit misere  libertatis. At illa huc illuc uento leuitatis proprie circumfertur, eique certa sedes nubiloso in ere non confertur, donec tandem in terra decidens, luto platearum tenacius adherescit, ibique uelut grato excepta gremio molli accubitu requiescit. Cum enim iusti suis ab operibus seuero iudicio inanem excutiunt uanitatem, attendentes Deo non nisi solidam uirtutum placere ueritatem, illa fugit et transuolat ad iniquorum opera lutulenta, eisque immergitur, et quasi requie fruitur opulenta, dicit quippe iustus: »Mihi absit gloriari nisi in cruce Domini nostri Iesu Christi. .« De iniustis uero, Dauid: »Et gloriati sunt, ait, qui oderunt te .« Et Salomon: »Qui le tantur, ait, cum male fecerint, et exsultant in rebus  pessimis .« Et iterum Paulus: »Quorum Deus, inquit, uenter, et gloria in effusione ipsorum .« Sunt quidem nonnulli qui cum deberent curam bonis operibus impertire, uel, si male quid egerint, saltem uerecundie limites non transire, sed magis erubescere cum incurrerint lubricum iuuentutis, quia de homine uerecundo habetur aliqua spes salutis, non solum tamen de perpetratis nequam operibus nullatenus confunduntur, sed inani gloria quasi uoti compotes extolluntur, digni  laudis titulo coronari, quod in male agendo uel preferri potuerint ceteris uel equari. Isti luto paleas recte dicuntur ad faciendum lateres admiscere, qui et agunt lutulenta, et nolunt ea sub silentio cohibere, imo et  sunt precipites que immunda nouerint actitare, sic uerbosi et garruli eadem sensu perdito iactitare. uerumtamen huiusmodi operibus ignis quasi necessarius adhibetur, cuius ardore nimio plasma laterum solidetur, quia lutum si non calore adhibito firmius induretur, experimento notum est, tactu leuissimo confringetur. Ignis autem quo immunda et fluida opera conualescunt, et ne facile solui possint, uehementius indurescunt, mentis malitia non immerito iudicatur, que apud nonnullos desperantis contemptus precipitium operatur. »Peccator, inquit, cum uenerit in profundum malorum, contemnet .« Malitia est cum quilibet non infirmitate uel ignorantia uel quauis negligentia uiam  iustitie derelinquit, sed ex decreto peruerse uoluntatis et ardore nequitie iam delinquit, ut nec speret nec desideret in presenti uel futuro, a proposito remoueri, nec ab eo, uelut canis ab uncto corio, possit minis quibuslibet absterreri. Huiusmodi malitia cor Pharaonis uehementius indurauit, qui contemnens Moysen, ipsum quoque Dominum ignorauit, quem cum postmodum et scire et fateri plagis crebrescentibus cogeretur, non tamen ad hoc ualuit, ut eius peruersitas solueretur. »Nescio, inquit, Dominum, et Isrel non dimittam .« Et infra: »Dominus iustus, ego et populus meus, impii .« Et infra: »Caue, inquit, ne ultra uidens faciem meam, quocunque enim die apparueris mihi, morieris .« Patet quanto  estu malitie Pharaonis cor nequam prepeditur, qui plagis multis et grauibus flagellatus, non tamen ad condignam penitentiam emollitur, sed diuina castigatione longe in deterius commutatur, ut eius castigator quasi lauare laterem uideatur. Denique et ipse Pharao in Aegypto faciendis lateribus intendebat, et ad faciendum eos, filios Isrel perurgebat , nil propensius appetens quam luteis et carnalibus inquinari, et in eis tam se quam ceteros reprehensibiliter indurari. Cuiusmodi lateres, illi de quibus sermo est: »Habuerunt, inquit, pro saxis, et bitumen pro cemento.« Saxa que naturaliter fortia sunt, recte signant opera sanctitatis, que si prudens artifex conglutinauerit cemento caritatis, surgent et proficient instructuram edificii spiritalis,  quam uentorum uiolentia non euertit, non fluminum illuuies, non tentatio temporalis. Quibus saxis et cemento cum deberent suum edificium fabricare, si ad celi fastigium, si ad Dei sublime solium uellent ueraciter propinquare, pro his errore deuio bitumen et lateres habuerunt, ut cuncta essent lutea que in suo edificio superinuicem posuerunt. Bitumine autem et lateribus iuxta libitum preparatis non deficit, sed proficit inchoate nequitia prauitatis, et in altum extollitur lingua procax, irreuerens et infrunita, et nichil peruersius quam loquacitas impunita. Cum enim superius ad faciendum lateres alter proximum inuitaret, et lingua licet modica totam siluam, iuxta Iacobum, inflammaret, tam graue incendium diuina patientia non exstinxit, et uagam  eorum loquacitatem iugo silentii non restrinxit. Soluta igitur et infrenis locutio presumptiua, nec certum sciens terminum, nec sua continens incentiua, terram quasi fastidiens, per campos eris euagatur, et eisdem non contenta ipsum celum iam attingere meditatur. Sequitur enim. »Et dixerunt: uenite, faciamus nobis ciuitatem et turrim cuius culmen pertingat ad celum.« Loquax presumptio nolens silentii iugum ferre, amans certum modum finesque debitos non sufferre, ipsi diuine sedi uiolentiam uult inferre, nec ulli rei, quam sibi resistere posse uidet, uult deferre. Sed regnum celorum non cedit contumaciter rapienti, nec illud 553 diripiunt huiuscemodi diripienti; imo: »Celum celi Domino, terram autem dedit filiis hominum .« Et  per Abdiam: »Si exaltatus fueris ut aquila, et si inter sidera posueris nidum tuum, inde detraham te, dicit Dominus .« uolens igitur Deus magniloquam linguam disperdere, ne suum illa propositum ad effectum nequam letetur perducere, suum etiam quodammodo silentium ipse cupit, et illorum praua colloquia ferramento noui generis interrupit.



CAPUT IX.

»Descendit enim, inquit, Dominus, ut uideret ciuitatem, et turrim quam edificabant filii Adam, et dixit: Ecce unus est populus; et unum labium omnibus, ceperuntque hoc facere, nec desistent a cogitationibus suis donec eas opere compleant, uenite  igitur descendamus, et confundamus ibi linguam eorum, ut non audiat unusquisque uocem proximi sui .«

Plerumque in Scripturis descensio Dei grata et optabilis inuenitur, cum scilicet inferioribus conferre sua beneficia comperitur; uelut cum miserans quod in Egypto populus Isrel Pharaonis imperio grauaretur, ad liberandum eum descendisse idem Dominus se fatetur. »Descendi, ait, ut liberem eum de manibus Egyptiorum .« Et nostis quod alibi, sicut pluuia in uellus descendere perhibetur, et consequenter »iustitia, inquit, et pacis abundantia orietur .« Aliquando autem cum Deus descendere memorantur, secuturam percussionem ipsa eius descensio preminatur, uelut  cum Sodomam et Gomorrham disponit percutere, et quasi preminando proponit descendere. »Clamor, inquit, Sodomorum et Gomorrheorum multiplicatus est, descendam et uidebo .« Ipsa quoque uisio Dei aliquando gratiam confert, aliquando infert iram. Confert gratiam cum dicitur: »uidi afflictionem populi mei, et descendi ut liberem eum .« Et in Euangelio: »Cum esses, ait, sub arbore fici uidi te .« Infert uero iram cum dicitur: »uultus autem Domini super facientes mala, ut perdat de terra memoriam eorum .«

Et per Amos: »Ponam, inquit, oculos meos super eos in malum, et non in bonum .« Ita et hic cum dicitur: »Descendit Dominus ut uideret  ciuitatem, et turrim quam edificabant filii Adam,« ira eius et percussio designatur: quia illorum forti superbie fortiori uindicta resistere preminatur, quia quantauis aduersus eum surrexerit altitudo, percutit, et euertit manus eius inuictissima fortitudo.« Unus est, inquit, populus, et unum labium omnibus .« Peruersa ista unitas que illum populum nexu mutuo compediuit, et ad loquendum grandia eorum labia couniuit, ut claustrum silentii abhorrescentes a discipline regula soluerentur, et pari sensu, et consensu per diffusa loquendi spatia uagarentur. Sed in hanc unitatem, quasi grandem lapidem Deus misit, et eam eleganti dissidio in partes plurimas sic diuisit, ut contra  propositum ab incepto desisterent, quamuis forte in eiusdem uoluntatis consensu persisterent. Et eo quidem grauius, et molestius sunt puniti, ab explendo uoluntatem uiolentius prepediti, et nichil quisque intolerabilius sustinet quam affectum, et is eum uehementer estuat, et perduci non preualet ad effectum. »uenite, inquit, descendamus, et confundamus ibi linguam eorum. Dixerant illi: uenite faciamus nobis ciuitatem, et turrim cuius culmen pertingat ad celum. Dicit Dominus: uenite, descendamus, et confundamus ibi linguam eorum.« Putabant illi quod ampliori fortitudine uigeret suorum multitudo, et in sua multitudine esset plurima fortitudo, sed et Deus fortium multitudine, uel multorum fortitudine non carebat, quibus uel tardare,  uel cassare nequam illorum propositum preualebat. »Descendamus, inquit, et confundamus,« angelis forte loquitur, qui eius gaudent indesinenter iussibus obedire, quibus sibi astantibus huiusmodi consueuit ministerium impertire, ut uel disperdant, et dissipent actus, et consilia peruersorum, uel edificent et plantent affectus, et studia conuersorum. »Nonne omnes fratres, inquit Apostolus, administratorii spiritus in ministerium missi propter eos qui hereditatem capiunt salutis?«  Siue electi angelorum ministerio foueantur, siue reprobi digne pro meritis puniantur; nimirum proficit ad salutem hereditariam electorum, qui plerumque manus suas lauant in sanguine peccatorum. Angelis ergo dicit Deus: »uenite et ascendamus, quia nullis  descendere credibiliter estimatur, et per illos uindictam et iram in peccatores et reprobos operatur, et quod per illos facit, recte illos facere Scriptura protestatur, et quod eo iubente faciunt, iubenti recte nichilominus assignatur. »Descendamus, inquit, et confundamus ibi linguam eorum ut non audiat unusquisque uocem proximi sui.« Quia iusta et salubria non loquuntur, sed iustis, et saluti contumaciter obloquuntur, lingua eorum male sibi consona confundatur, ne iuxta propositum sermo ueneficus noxie diffundatur. Sic autem illam ultio diuina uult confundi, »ut non audiat, inquit, unusquisque uocem proximi sui, »ut qui uidelicet sibi spontaneum silentium non imponit, nec religionis intuitu ori suo digitum superponit; tamen uelit  nolit, compellatur uel loqui parcius, uel silere, cum non inuenerit qui ei ualeat respondere. 554 Reuera qui silere non sustinens diligit uerbosari, constat eum mediocriter non molestari, si eius uerbositati auditor subtrahatur, uel si ab auditore nulla ei responsio prebeatur.



CAPUT X.

Quidam uero cum loquendi prurigine curiosius efferuescit, si auditorem inueniat, pueriliter hilarescit, et ei plerumque importunitate garrula tandiu adherescit, donec tanquam uertatur plenitudo in uomitum, iuxta ethnicum quemdam:

Non missura cutem nisi plena cruoris hirudo.

Quidam uero si loquens inueniat auditorem, adhuc tamen conqueritur, si non etiam habeat responsorem,  eique, ut estimat, iniurie intolerabiles inferuntur, si uerba uerbis uice mutua non redduntur. Unde cum precepto Sennacherib regis Assyriorum Rapsaces Ierusalem mitteretur, et ad seruiendum Assyriis clamore minaci et garrulo filios Isrel hortaretur, Eliacim, et Sobna, et Ie principes ciuitatis, suggesserunt illi ut lingua eis altera loqueretur, ne populus intelligens ad respondendum loquaciter moueretur. »Loquere, aiunt, ad seruos tuos Syra lingua, intelligimus enim, ne loquaris ad nos Iudaice in auribus populi qui est super murum .« uolebat ut loquentem Rapsacem populus intelligere non ualeret, ne uerbositati eius lingua simili responderet, scientes quia flatus uel  tenuis respondendi, auget incendium garriendi. At ille qui nolebat a loquendi profluuio cohiberi, sed largiorem materiam sibi a respondentibus exhiberi, modesto suggerentium consilio nequaquam obsecutus, lingua Iudaica Iudeorum in auribus est locutus. »Stetit, inquit, Rapsaces et clamauit uoce magna Iudaice, et dixit: Audite uerba regis magni, regis Assyriorum ,« et cetera. Cuius cum linguosam procaciam non posset prudens admonitio temperare, eleganti consilio Ezechias rex silentium populo uoluit imperare, ut cum ille uideret sibi nullatenus responderi, amplius torqueretur, et uel sic cogeretur a proposito remoueri. »Siluerunt, inquit, et non responderunt ei uerbum, mandauerat enim eis rex dicens: Ne respondeatis ei .«  Prudens consilium, ut si uerbosantium importunitas cuilibet inferatur, non uerbo uerbum, sed silentium referatur, obiectuque silentii os iniqua loquentium obstruatur, et quasi propositum turris lateritie destruatur. Quia uero illis ciuitatem, et turrim edificantibus inerat et cura preloquendi, et affectus uehemens pari uerbo et opere respondendi, omnes pari supplicio erant feriendi, et ab uno eodemque proposito eadem sententia cohibendi. Confusa est igitur lingua eorum, ut unusquisque uocem proximi, non audiret, nec suas inuicem uoluntates sermo internuntius aperiret, sed ad uocem preloquentis obstupescens auditor obmutiret, et quem intelligere non ualebat, ei nec etiam libens auditum impertiret. Et cum nollent audire alterutrum, uocesque  mutuas intelligere non ualerent, difficultate subita compulsi sunt ut silerent, et quod a natura intuitu iustitie tenere noluerunt, iusto Dei iudicio penaliter inciderunt. Sed intolerabile iudicantes una localiter contineri, et ab explenda malitia ingrato silentio cohiberi, elegerunt pariter longe ab inuicem separari, et cum eis tantummodo, quos loquentes intelligere poterant, conuersari. In septuaginta quippe, et duarum gentium multitudinem fuerant iam diffusi, et eodem linguarum munere peruersitatis sue merito sunt confusi, ut scilicet non omnes simul linguarum omnium haberentur, sed gentes singule linguis tantum singulis loquerentur. Cum in die Pentecostes congregatis discipulis Paracletus se infudit, linguam illorum huius muneris affluentia  non confudit, sed ita lingue omnes sunt illis omnibus dispertite, ut non singule singulis, sed omnes essent omnibus impertite. Non igitur illic fuisse creditur confusio penalis, sed, ad consolandum eos infusio spiritalis, dono cuius alter alterius uoces nouas et uarias intellexit, intellectus et gratiam ad donantis iniuriam non inflexit. Illi uero qui edificare ciuitatem lateritiam moliuntur, cum unius essent labii, diuina sententia feriuntur, ut in quot gentes fuerant multipliciter iam diffusi, tot linguarum numero penaliter sint confusi. Septuaginta quippe et due gentes iam in unius cetu multitudinis habebantur, que uno eatenus, et loco, et labio tenebantur, sed in campo Sennaar, et linguis totidem  confunduntur, et inde ab inuicem in partes totidem diuiduntur. Sic enim illis hec confusio diuino est ordine distributa, ut singulis gentibus singularis lingua sit attributa, et cum nollent peruersitate nimia reticere, alteri tamen altera non possit respondere. Ab eo igitur unusquisque, cum quo tenere cogebatur silentium, seiunctus, et ei solummodo cui loqui poterat, est adiunctus, et ita se per gentes, et linguas perurgente diuina sententia localiter diuiserunt, diuisi ab edificando ciuitatem propositam cessauerunt.



CAPUT XI.

»Ita, inquit, diuisit illos Dominus ex illo loco in uniuersas terras, et cessauerunt edificare ciuitatem, et idcirco uocatum est nomen eius,  Babel, quia ibi confusum est labium uniuerse terre .« Recte ciuitas quam edificare ceperant uerbosantes, neglecto loro iustitie 555 ad explendum opus malitie alterutrum exhortantes, Babel siue Babylonia nominatur, id est confusio; quia qui linguam uolubilem modesto refrenare non uult silentio, profecto sibi confusionis edificium machinatur, ubi nulla quies est, ordo perit, religio dissipatur. Unde et princeps edificantium huiusmodi ciuitatem, Nemrod, fortis uenator contra Dominum fuisse perhibetur , cuius nomen officio, officium confusioni obsistere non uidetur, imo secundum nomen suum confusum est opus suum. Nemrod quippe interpretatur transgressor uel tyrannus. Et transgressor uel tyrannus non incongrue nominatur  qui ceteris non affectu presidet caritatis, sed more tyrannico dominatur, qui transgrediens metas iustitie, et alios efficit transgressores, suoque uel imperio, uel exemplo reddit subditos nequiores. Qui uenator fortis contra Dominum signanter appellatur, quia sibi sua solius perditio non satis sufficiens estimatur, nisi et ceteros uiolenta indagine persequatur, nisi sua contra Dominum male preualeat fortitudo, ut ei obsequatur captiua similium multitudo. Per quem Nemrod uidetur nonnullorum excellentia figurari, qui cum se uiderit occulto Dei iudicio ceteris principari, eos maiestate manus placide non serenant, non a confusione uerborum perstrepentium alienant, sed inquientis moribus auferunt illud beneficium  quiescendi, et graui suo magisterio illis materiam dant loquendi. Cum enim peruersus quisque locum obtinet presidendi compellens subditos quasi ad debitum obsequendi, iidem subditi, uel imitantes suum presidem, dissoluuntur, uel abhorrentes eius malitiam de illius frequenter magisterio conqueruntur, et sic inter illos perit silentium custos religionis, edificaturque non pax Ierusalem, sed tumultus et confusio Babylonis. Princeps quippe qui disciplinam, et compositos mores odit quo laxante religionis lorum subiectus populus silentium non custodit, non pacis edificat, non quietis, non iustitie ciuitatem, sed turbat et confundit collecte multitudinis unitatem. Eo enim religionis indeflexam rectitudinem non tenente, nec a strepitu illicitorum actuum  quiescente, tumultuantur subditi quietis silentium relegantes, peruerse illius uoluntati indignis fauoribus acclamantes, uel iuxta Nahum prophetam, gementes ut columbe, in suis cordibus murmurantes. Relegato autem quieto silentio, turbam turbatam tenet confusio, que loquendi tempus ordinem, modum nescit, et tamen ad loquendum immoderatius efferuescit. Cuiusmodi confusionem necesse est diuisio prosequatur, ut scilicet confusorum alter ab altero diuidatur, ne peruerso consortio ducatur ad perfectum, que diuisio ab inuicem declinare cogitur in defectum. Sic uenator ille Nemrod, et qui cum illo erant, linguis multiplicibus confunduntur, confusi ab inuicem localiter diuiduntur, desistuntque a murorum Babylonie uel turrium incremento, in quibus  utebantur et lateribus pro saxis, et bitumine pro cemento. Ex quo patet quantum princeps afferat confusionis, quanto molimine instauret muros, uel edificia Babylonis, qui negligentia preualente per angustum religionis tramitem non incedit, qui subditos, gradu, uel ordine meritorum excellentia non precedit; qui se illis potius ducem preferens inconsultum, rupto pacis silentio eos excitat in tumultum. Tenens enim auidius habenam uoluntatis proprie laxiorem, subiectionis uinculo compeditos prouocat ad clamorem, et qui eos ad quiete uiuendum debuerat preuenire, inquietus potius laborat sibi similes inuenire. De quo per Moysen: »Clamor, inquit, Sodomorum et Gomorrheorum multiplicatus est ; et per Isaiam: »Exspectaui, ut faceret iustitiam,  et ecce clamor .«



CAPUT XII.

Clamor quippe locutio est immoderatior et nociua, negligentie deprimentis et turbati spiritus ostensiua, qui turbatus cum negligit super custodiam sui stare, ad loquendum noxia gaudet linguam uolubilem relaxare. Quia laxata liberius rectitudo iustitie non tenetur, quia Dauid protestante, uir linguosus nequaquam dirigetur, qui uel ori suo non digitum superponit, uel sermones suos in iudicio non disponit. Ideo ipse Dauid: »Custodiam, ait, uias meas, ut non delinquam in lingua mea .« Sicut enim in spe et in silentio secundum Isaiam fortitudo nostra erit, sic in multiloquio secundum Salomonem   peccatum non deerit, et recessus cordis absconditos munda religio non serenat, si linguam labilem obiectum silentii pessulum non refrenat. »Si quis putat se religiosum esse, ait Iacobus , non refrenans linguam suam, huius uana est religio.« Linguam quidem membrum modicum constat esse, sed tamen ceteris omnibus sic obesse, ut quasi totam siluam occupet et incendat, si eam reprimere uirilis discretio non contendat. Quodpropter et eadem nonnunquam in Scripturis gladius appellatur, quia male libera mortis exterminium operatur, dum uel a corpore seiungit animam, ut homo temporaliter occidatur, uel Deum ab anima, ut quo interius, eo deterius moriatur. »Dentes, inquit, eorum arma et sagitte, et lingua eorum gladius  acutus .« Horum lingua et temporaliter occidi Christum fecit, et eosdem ipsos spiritualiter interfecit, quam si uellent sub 556 iusto silentio cohibere, pulso mortis merito, possent uitam felicius obtinere. Recte ergo in potestate lingue esse legitur mors et uita, quia quodam priuilegio potestatis obtinet concupita, et cum uel ad mortem, uel ad uitam electione libera se extendit, preelectam et dilectam efficaciter comprehendit. »Mors et uita, inquit Salomon, in manu lingue .« Mors nimirum, cum ad loquendum procaciter intumescit; uita uero, cum sub grato silentio delitescit. Mors, cum foras solutis legibus euagatur; uita autem, cum discreto moderamine refrenatur. Mors in lingua, cum loquendo quis uel  iniuste proximum scandalizat, uel supremi iudicis iram sibi uindicem thesaurizat, laxato sibi loro stultitie nequiter blandientis, si non forte coarctatur manu silentium imponentis. De quo Salomon: »Qui imponit, ait, stulto silentium, iras mitigat .« Ira quippe Dei uel proximi facile prouocatur, cum lingua imprudentis sub silentio non arctatur, quia, etsi forte bonum quid dicere comprobatur, tamen quia tempus non nouit proferendi, hoc ipsum reprobatur. Unde iehsu filius Sirac: »Ex ore, inquit, fatui reprobatur parabola, non enim dicet eam in tempore suo .« Recte ergo stultus intra claustra silentii cohibetur, ne foras euagantem hostilis malitia libere depredetur, quia ciuitas murorum non clausa munimento, irruente hostium  multitudine facile subiacet detrimento. Quod insinuans Salomon: »Sicut urbs patens, inquit, et absque murorum ambitu, ita uir qui non potest in loquendo cohibere spiritum suum .« Si autem in loquendo ualeat spiritum cohibere et tenendo silentio uelit diligentiam adhibere, hoc fretus munimento et nonnulla poterit incommoda remouere, et perplura que non mediocriter proderunt, obtinere. Sicut enim non inuenitur, qui, si fluxerit, multiloquio non delinquat, dum obtinende stultitie multiloquium, quam silentium appropinquat: ita qui tacere dilexerit, aut sapiens effici promeretur, cum auditus magis quam garritus acquirende sapientie uicinetur, aut, etsi non fuerit, esse tamen sapiens  estimatur, dum ceteris non eius stultitia uerbis erumpentibus intimatur. Super quo Salomon: »Stultus, ait, si tacuerit, sapiens reputabitur, et si compresserit labia sua, intelligens .« Et cuidam qui uolebat sapiens estimari, cum tamen non sufferret intra silentium coarctari, alter fertur responsum elegans intulisse, sicut nobis inuenitur prudens Betius retulisse. »Intellexeram, inquit, te esse philosophum, si tacuisses.« Potest ergo philosophus, siue sapiens quis uideri, si elegerit inter silentii terminos contineri, et uirtus, quam uerum est in cordis abscondito non haberi, oppanso tacendi uelamento putatur obtineri. Denique uerba sua nescit uir minus sapiens moderari, et uel suam, uel aliorum inuenitur ruinam operari, cum passim loquitur,  uel nil penitus profutura, uel procul dubio nocitura. Ad tacendum que non prosunt perfectio nos inuitat euangelice lectionis, terretque contemptorem metu reddende rationis, quia uerbum otiosum, etsi humana negligentia paruipendit, diuina tamen seueritas districte illud in iudicio reprehendit. »Omne uerbum, inquit, otiosum quod locuti fuerint homines, reddent de eo rationem in die iudicii .« Et Isaias: »Si desieris, inquit, digitum extendere, et loqui quod non prodest .« Philo quoque sapiens: »Custodite, inquit, uos a murmuratione que nichil prodest, quoniam sermo obscurus in uacuum non ibit .« Obscurus sermo est qui loquentium animos manifesto nocendi strepitu non pertundit, sed incautis minusque  prudentibus lapsu tacito se infundit, et sicut non affirmat se magnopere profuturum, sic mentiendo suggerit se nichil penitus nociturum. Obscurus sermo est quem ueritatis radius non perfundit, uel in cuius ueritate sese caritas non diffundit, cuius ortum scilicet recte utilitatis intentio non precurrit, cuius uel prudentie simplicitas, uel simplicitati prudentia non occurrit. Huiusmodi autem sermo Scriptura perhibente, non ibit in uacuum, quia suum auctorem non prestat innocuum, sed eum, etsi non malitie saltem otii efficit arguendum quorum illa damnabilis, istud quamuis leuiter, tamen ineuitabiliter, puniendum. Ideo forte a locutione otiosa propheta Eliseus prophetarum filios reuocabat, eosque diligentius ad silentium inuitabat cum ipse magnopere  sollicitus habetur ne absente eo in celum Elias raperetur. Egressi quippe filii prophetarum, qui erant in Bethel et alii postmodum qui erant in Iericho, dixerunt ei: »Nunquid nosti quia Dominus hodie tollet dominum tuum a te? Qui respondit: Et ego noui, silete .« Non est, inquit, opus ut quid inutiliter proferatis, ut quod mihi notum est, tanquam incognitum requiratis, ne, dum compellor aurem uobis uana loquentibus inclinare, ab eo quo tendebam inueniar uel ad modicum declinare. Silete igitur ne loquaci leuitate uaniloquium incurratis, ne incauto uaniloquio uobis offensam contrahatis, quia sermonem inutilem presto condemnat otium, et cultus est iustitie, ab eodem tenere silentium.



CAPUT XIII.


Quod si tantopere sermo reprehenditur otiosus, quem et parit leuitas et effectus non sequitur fructuosos: quomodo redargui et damnari debet, tam in radice, 557 quam in superficie uitiosus, tumore, inuidia, furore, imprudentia uenenosus. De quo per Psalmistam: »Os tuum, inquit, abundauit malitia et lingua tua concinnabat dolos, sedens aduersus fratrem tuum loquebaris, et aduersus filium matris tue ponebas scandalum .« Et per Ieremiam: »Extenderunt, ait, linguam suam quasi arcum mendacii ;« et paulo infra: »Sagitta uulnerans lingua eorum . Et adiungit: »Nunquid super his non uisitabo? dicit Dominus,  aut in gentem huiusmodi non ulciscetur anima mea? .« Lingua mendax uulnerans, irreuerens, infrunita, iudicante districto iudice non erit impunita, sed diuina eam animaduersio uisitabit, et ulciscens in iudicio seuerius iudicabit. Quod affirmans Isaias: »Omnem, inquit, linguam resistentem tibi in iudicio iudicabis .« Linguam sibi resistentem iudicat Dominus, ut ulterius non resistat, ut a suo uelit nolit prauiloquio iam desistat, ut que silere noluit pro acquirenda proposita sanctitate, uel in uita sileat, loquendi tandem sublata facultate. Quod per eumdem Isaiam supra insinuans dicit: »Ultionem capiam, et non resistet mihi homo .« Et addit: »Sede, tace, et intra in tenebras filia Chaldeorum, non uocaberis ultra domina regnorum  .« Cum tempus, inquit, districte uenerit ultionis in quo mihi non resistet humane disputatio rationis, tu, que uaga et garrula uoluntatis proprie latitudine fruebaris, et in regnandi solio tibi quasi domina uidebaris, oppilato gutture et suffocatis faucibus obmutesces, et interpolata die tua, in tenebrarum abscondito delitesces. »Sede, inquit, tace.« Quia uago et instabili nichil molestius quam sedere, loquaci et garrulo nichil intolerabilius quam silere, sile tace, ut sicut prius agere mihi contraria letabaris, ita nunc que tibi molesta, uice reciproca patiaris. Sicut enim qui diligentes me, meis iussibus obsequuntur in portum uoluntatis sue meo diligentis munere deducuntur, ita qui continuum in me tenentes odium effrenatis mihi uocibus obloquuntur,  meum uersa uice odium sustinere compelluntur. Hoc est quod per Ieremiam idem insinuat Dominus dicens: »Facta est mihi hereditas mea quasi leo in silua, dedit contra me uocem, ideo odi eam .« Hereditatem que presumit contra Dominum uocem dare, et iuxta prophetam Ezechiel perseuerat sermone confirmare, idem odit Dominus, et seuere iudicans exheredat, imponens tandem terminum, ne iuxta libitum, diutius iam procedat, ut que malitia preualente obloquendi non deposuit uoluntatem, diuina iustitia puniente, perdat miseram facultatem. Sicut enim peruersitas infidelium, incauta loquacitas reprobatur, et salutem neutra iure potest hereditario possidere, si tamen contigerit in proposito permanere. Altero iusto quidem, sed occulto  iudicio fidem nescit, et luce fidei non perfusa, tota penitus tenebrescit; alteram, quasi matutinum solis iubar fides conspicua iam decorat, sed lingua incontinens quasi nubes irruens decolorat. Quodpropter cum dixisset per prophetam Ieremiam: »Dedit contra me uocem, ideo odi eam;« subiunxit: »Nunquid auis discolor hereditas mea mihi? Nunquid auis tincta per totum .« Auis discoloribus maculis uariatur, cum anima recto quidem titulo fidei radiatur, sed immoderate locutionis uitio maculatur, cum a forma religionis ecclesiastice non recedit, sed intra metas iniuncti silentii non incedit. Et quoniam duobus recte dominis non seruitur, auem, que sic discolor inuenitur ipse creator eius  recusat possidere, qui nichil cum alieno domino communiter uult habere. Quia enim auis ista discoloribus se uestiuit, dum religioni assumpte linguam dissonam couniuit, dum regule exterioris sese nexibus infrenauit, sed linguam mobilem irregulariter effrenauit, ipse Deus qui solus omnia uult tenere, totum prorsus respuit, quia partem alteram non conceditur obtinere. »Nunquid auis discolor hereditas mea mihi?« Nequaquam. »Non erit, inquit, auis discolor hereditas mea, sicut nec auis tincta per totum.« Sicut enim in sortem meam non cedit quisquis religionem impudentius exsecratur, et abiecto candore natiuo adulterine tinctura fuliginis offuscatur, sic nec qui sese religiosum conuenientius profitetur, si contra me dare uocem laxa loquendi  ianua non ueretur. Ab huiusmodi ergo locutione que Deo esse contraria comprobatur, necesse est, summa cura, summo studio sileatur, ut hoc silentio mortis meritum propulsetur, et hec repulsio uitalem iustitiam operetur. Hoc autem silentium, et semper, et ubique et omnibus est tenendum, nunquam, nusquam, nulli, penitus seponendum, quia sicut nulli datur diuina lege licentia delinquendi, sic omnibus mandatum imponitur, que iusta sunt, diligentius exsequendi.



CAPUT XIu.

Quodpropter predicte locutioni descriptum silentium imponitur, et e regione interdictum silentium seponatur; quod quia perhibente Scriptura, diuine iustitie contradicit, diuina eum bonitas pie  curans, de omnibus interdicit. Hec igitur uiro sapienti diligenter precipit non silere, non linguam eruditam sera silentii cohibere, sed cum iuxta mandatum expenderit tempus congruum in tacendo, iam non incongrue laxat ianuam in loquendo. Denique Socrates philosophus, qui iureiurando sub silentio discipulos 558 astringebat, non eisdem loquendi licentiam, in perpetuum auferebat, sed imponebat eis tempus silentii definitum, ut uidelicet quinquennii spatio unumquemque redderet eruditum, sciens auditorem tacitum longe efficacius erudiri, garrientem uero intempestiuo uerborum strepitu prepediri. Quod alius quidam sapiens pulchre insinuans, ait: »Sed tacitus pasci si posset coruus, haberet plus dapis, et rixe multo minus.« Ex quo  patet quia nolunt sapientes ethnici, ut erudiendus quilibet silentio comprimatur, cum tacitus habere plus dapis et sapientie mereatur: et cum sub silentio pastus doctusque fuerit congruenter, loqui permittitur, imo forte precipitur euidenter. Quod a nostris litteris iidem ethnici quantum arbitror acceperunt, quarum et si non spiritualem, tamen utcunque moralem intelligentiam perceperunt, et in eis commendantes quod suo congruere proposito cognouerunt, cetera infideles fidelibus, animales spiritualibus reliquerunt. Quorum spiritualium quidam ait: »Doce me, et ego tacebo .« Et alius: »Antequam loquaris, disce .« Quod autem uolenti discere sit tacendum, et cum  doctus tacendo fuerit, sit oquendum. Ecclesiastes insinuans: »Tempus, ait, tacendi et tempus loquendi .« Ut uir prudens, et tempus silentii nouerit anteire, et tempus loquendi secundo loco, uel ordini conuenire. uiro igitur sapienti lex diuina precipit ut loquatur, composita cuius locutio fauo mellis non incongrue comparatur, dum eius suadela audientis anima dulcoratur, sanaturque infirmitas acquisita, sanitas confirmatur. Unde Salomon: »Fauus, inquit, mellis uerbi composita dulcedo anime, et sanitas ossium .« Et supra: »Lingua, inquit, sapientium sanitas est .« Cum autem lingua sapientium sanitas sit, quis dubitet eam non debere silentio cohiberi, sed imperitis et infirmantibus adhiberi, ut uice  canum lingentes ulcerum feditatem, dolorem mitigent, pellant morbum, reuocent sanitatem? De qua Dauid: »Lingua canum tuorum ex inimicis .« In cuius typo rei putrescentem Lazarum canes in Euangelio lingere perhibentur, quia sapientes quique minus sapientibus adhibentur, ut oris medicamine, et multifaria uerbi cura tanquam ferro, oleo, potione, malagmate, ligaturam, et nocentia resecent, et adhibeant diligentius profutura. Huiusmodi quidem uerba sapientes non debent reticere, sed minus eruditos indefesso eloquio commouere, nisi forte cum obstinatos eosdem ita uiderint auditores, ut audito uerbo uite reddantur nequiores. Qualibus Paulus dixit: »Quia repellitis uerbum Dei, ecce conuertimur ad gentes .«  Super quo Ecclesiasticus admonet dicens: »Ubi non est auditus, non effundas sermonem .« Et Salomon in Prouerbiis: »In auribus, inquit, insipientium ne loquaris, quia despicient doctrinam eloquii tui .« Propter huiusmodi uiros qui nullis doctorum monitis obsequuntur, sed quo magis commoniti, eo exacerbati amplius persequuntur, iidem doctores tacendo plerumque scientiam suam uelant, et margaritas porcis sanctum canibus non reuelant, non inuidentes eis quibus debent doctrine pabulum exhibere, sed tempus exspectantes quod id possint conuenientius adimplere. Quodpropter Ecclesiasticus ait: »Homo sapiens tacebit usque ad tempus, et recte usque ad tempus . Cum enim sapiens tempus uiderit  imminere quo sibi, uel honestum sit, uel utile non tacere, non abscondet lucernam scientie sub tegumento modii deprimentis illud mandatum audiens Scripture salubriter commonentis. »Non abscondas, inquit, sapientiam tuam in decore eius, in lingua enim agnoscitur sapientia, et sensus, et scientia, et doctrina in uerbo sensati .« Cum itaque sensus, et scientia, et doctrina sit in uerbo sensati, non est imponendum tante silentium honestati, quia thesauro abscondito inuisa scientia comparatur, cuius sensa non proferri cassum esse quidam philosophus protestatur. »Cum leta, inquit, doceat promere gaudia, cassum est nolle loqui sensa decentia.« Sicut autem qui depressi tumore sensa decentia non loquuntur,  non solum secularibus, sed et diuinis litteris arguuntur, et dicuntur per prophetam: »Canes muti, non ualentes latrare ,« amantes tam in suam, quam aliorum perniciem dormitare; sic nimirum dignis laudibus efferuntur, qui quod recte sentiunt, congruis locis, et temporibus eloquuntur. Hi sunt enim quorum et scientia contemptibilis non habetur, et lingua eorum ornare scientiam perhibetur, dum et sciunt quid, cui, quando, quomodo, congrue proferatur, et eidem scientie lingua promptior famulatur. De quibus Salomon: »Lingua, inquit, sapientium ornat scientiam .« Tunc quippe scientia sapientium ornatu debito sit fecunda, cum ad proferendum lingua congrue sit facunda, cum uidelicet quod illa intellectu, et studio  meruit obtinere, hec utilitatis gratia fidenter aggreditur non silere. In cuius fuga silentii, et sensus loquentis interior elucescit, et audientis animus grato accubitu requiescit, et sic amborum pariter non mediocris utilitatis coalescit, dum ille ad proferendum, ille ad audiendum congrue et delectabiliter inualescit. Quod pulchre insinuans Salomon ait: »Mala aurea in lectis argenteis qui loquitur uerbum in tempore suo .« Per malum, fructus; per aurum, signatur sapientie claritas pretiosa; per argentum, eloquium, per lectum uero eiusdem eloquii suauitas gratiosa; que si conueniant, nichil utilius, nichil apud homines 559 gratius inuenitur, sicut melius longe nouit qui non loquendo sed habendo potius experitur. Mala ergo aurea in lectis argenteis, recte  dicitur collocare, qui sapientiam fructuosam suaui nouit eloquio dispensare, qui ad propalandum sensa decentia loquens tempore congruo se inclinat, in cuius dulciloquio auditor mollius se reclinat. »Mala, inquit, aurea in lectis argenteis qui loquitur uerbum in tempore suo.« Et recte in tempore suo, non enim nisi suo in tempore loqui sapiens inuenitur, ex quo et esse manifeste sapiens comperitur, quia sicut perhibente Scriptura: »Homo sapiens usque ad tempus tacebit ,« sic idem, imminente loquendi tempore, non silebit.



CAPUT Xu.

Quales super muros Ierusalem, scribente Isaia, Dominus custodes constituit; eisque ut perpetuo loquerentur signanter instituit, quia sermone uigilium  et hostium insidiantium spes cassatur, et sollicitudo ciuium resistendi labore continuo non lassatur. »Super muros tuos, ait, Ierusalem constitui custodes, tota die et tota nocte perpetuo non tacebunt .« Muri Ierusalem est fidelium in Ecclesia multitudo quam compactam cemento caritatis inuicta solidat fortitudo, quorum singuli, perhibente Petro, uiui lapides nominantur, qui ex se muros efficiunt cum dilectionis mutue federe glutinantur. »Et ipsi, ait, tanquam lapides uiui superedificamini in domos spirituales .« Super autem huiusmodi muros, Petrum, Paulum, et ceteros huius forme custodes Deus ponit, et eis custodiendorum sollicitudinem sic imponit, ut uelit eos non solum  molli somnolentia non torpere, sed agilitate strenuos perpetuo non tacere. »Tota die, inquit, et tota nocte perpetuo non tacebunt.« Siue dies commodi uel fauoris temporalis affulserit, siue damni uel minarum caligo nocturna sese offuderit, et sapiens et custos fidelis nescit sub silentio dormitare, sed memor preceptoris preceptum diligit indefesso studio predicare. Unde cum dixisset per prophetam spiritus: »Tota die et tota nocte perpetuo non tacebunt,« ad eosdem custodes faciens apostrophem subiunxit: »Qui reminiscimini Domini, ne taceatis et ne detis silentium ei ;« uos qui memores estis eius qui uos constituit super muros, scitote uos non illi torpente silentio placituros, et ideo recte que non sunt illi placita non daturos, sed ad murorum  custodiam infatigabiliter locuturos. Huius et mandati, et mandantis, Petrus, et eius coapostoli memores exstiterunt, qui pro perhibentibus Phariseis in loquendo fortiter perstiterunt, et offusa nocte minarum, contumeliarum, carcerum, uerberum, que cuncta pertulerunt, non tamen que audierant et uiderant, tacere potuerunt: »Non possumus, aiunt, que audiuimus, et uidimus, non loqui .« Mira res! Tanto quidem loquendi ardore fuerant inflammati, tanto fastidio ingratum silentium exsecrati, ut non solum fiducialiter loquerentur que nossent, sed musto spiritus debriati, non loqui iam non possent.



CAPUT XuI.

Et recte, ut non possent non loqui sanctus in eos  spiritus superuenit, apud quos et antea a regalibus sedibus omnipotens sermo uenit, ut et ipse inueteratum dure silentium debellaret, et ora tacentia clauis Dauidica reseraret. Mundus quippe ueterani reus silentii tenebatur, noctisque teterrime quasi palpabili caligine premebatur, cum sermo Dei Patris, instar roris nostro uelleri, lapsu placido se infundit, et ad humanos oculos uirginalis uterus hunc perfundit. Quod insinuans sapiens ille Philo aiebat: »Cum enim quietum silentium contineret omnia, et nox in suo cursu iter medium haberet, omnipotens sermo tuus, Domine, de celo exsiliens a regalibus sedibus durus debellator in mediam exterminii terram prosiliit .« Quod silentium, quietum nominat  epytheton, id est proprietas rei, suum est enim silentii, ut quietum sit, alioquin silentium non est, si quietum non est. Quamuis in hoc quod dicit  illud uidetur silentium designari quod constat nocte media celebrari; cum iam uidelicet quieuerunt plenius uespertini, et necdum suscitantur strepitus matutini. Cum enim nox adueniens silentium afferre uideatur, monens quodammodo ut a labore diurno, et strepitu quiescatur, prima tamen eius parte solent adhuc nonnulli operari, et ultima nichilominus ad operandum itidem suscitari. Media autem parte omnes generalius conquiescunt, et uel occupantur somno, uel saltem in cubiculo delitescunt; et hac hora intempesta silentium fit quietum, quod in diei abeuntis uel redeuntis confinio frequentius  inquietum. Quietum uero silentium agi precipue nocte media comperitur, unde et alia translatio; non, quietum, sed, medium habere silentium inuenitur, in quo nichil uelle uidetur aliud designari, quam quod nocte media constat silentium quietius actitari. »Dum medium, inquit, silentium tenerent omnia.« Quod autem per hoc dicit  medie noctis manifeste designet silentium consequenter innuitur, cum infertur:



560 CAPUT XuII.

»Et nox in suo cursu iter medium haberet .« Hoc intempeste noctis silentio cum somno profundius indulgetur, illa in libro Regum meretrix surgere perhibetur, que mortuo filio per suam negligentiam opprimentis, tulit uiuum filium de alterius  latere dormientis. Quod altera mane percipiens cum lac uellet filio suo dare, conquesta est et arguit quod hec furtum presumpserit perpetrare; et cum nullum inter eas finem posset habere contentio, ueraci presentantur Salomonis ambe iudicio. Quarum illa: »Consurgens, ait, intempeste noctis silentio tulit filium meum de latere meo ancille tue dormientis, et collocauit in sinu suo; suum autem filium, qui erat mortuus, posuit in sinu meo .« Conqueritur ista quod intempeste noctis silentio ad perpetrandum furti facinus eius hospita surrexisset, cum dormire potius, uel forte uigilans feriari saltem ab opere debuisset, quia ob hoc intempestam constat noctem mediam nominari, quod tunc precipue non est tempus aliquid operari. Nec attendit  hec mulier quod hanc horam debuit plus timere, magis esse sollicita maiori sibi uigilantia precauere, quia qui dolo, uel insidiis inferre cuiquam diligit quid molestum, ut minus caueatur, tempus eligit intempestum. Denique somno graui cum Aegyptii nocte media deprimuntur, ab Angelo uastatore eorum primogenita perimuntur, aduentum cuius predocti filii Isrel uigili sollicitudine prestolantur, prestolantes modo, uel incommodo simili non grauantur. Quod recolens Dauid nocte media nolebat obdormire, sed uenturum Dominum exspectatione sollicita preuenire, ut si forte iterum ad turbandum ille quietum, uel medium silentium adueniret, adueniens eum non solum uigilem, sed et intentum laudibus  inueniret. »Media, inquit, nocte surgebam ad confitendum tibi .«

Sciebat enim quia regnum celorum, quod decem uirginibus comparatur, quod nisi a uigilantibus, et oleum laudis habentibus non intratur, tunc precipue uel offerri, uel auferri ueraci sententia predicatur, cum minus ab incautis, uel dormientibus exspectatur. Clamore quippe facto nocte media sponsus uenit excludens eas quas paratas et habentes oleum non inuenit, eas uero secum ad nuptias introduxit, quas uel dormitio, uel olei dilata emptio non seduxit. Sic nimirum frequenter uenire Dominus consueuit cum maiore silentio obseruator improuidus conquieuit, cum paucos sui sollicitos, laudes et uigilie tenuerunt, ceteri uero omnes quasi nocte intempesta,  id est media siluerunt. Hoc medium, uel quietum silentium omnia continebat, et quasi nox intempesta iter medium peragebat, cum uerbum Dei Patris propter nostram omnium salutem uoluit humanari, et humana sui presentia nociuum silentium fortiter debellari. Quinta quippe mundi etas per id temporis agebatur, que a Iechonia sumpsisse initium predicatur, que tanto silentio est oppressa, ut in ea rarus admodum haberetur qui uerbum Dei palam cum fiducia loqueretur. Cum enim ab Abraham usque ad Iechoniam duarum sit etatum series euoluta, in quibus patriarcharum et prophetarum multitudo copiosius est locuta; ista etas nullos inuenitur prophetas habuisse, exceptis paucis admodum, quos in eius initio legimus exstitisse. In eius enim initio  Aggeus, Zacarias, Malachias, quem Ezram Hebrei autumant, exstiterunt; qui uelut in noctis crepusculo, propinquanti iam silentio aliquantulum restiterunt, quibus presentibus, tanquam stellis micantibus, predicata ueritas sublucebat, et animos auditorum error ignorantie non penitus uel abducebat. Ceterum his sublatis nox in profundum uergens amplius tenebrescit, et somno grauius obrepente a predicandi strepitu conquiescit, et tota illa etas tractu longissimo sic decurrit, nec predicatio tenebris, nec silentio lux occurrit. Cum ergo totus mundus a predicandi studio conticeret, et nox ignorantie iter medium, id est profundissimum obtineret, »omnipotens sermo Dei a regalibus sedibus exsiliuit, et in mediam exterminii terram debellator  durissimus prosiliuit.« Regales autem sedes, sunt multarum diuersitas mansionum, quas Deus preparauit diuersarum meritis actionum, ut in eis uidelicet regno uel dominio pro suo quisque merito perfruatur, quorum ipse regum Rex, et dominantium Dominus habeatur. Per terram exterminii, terrena hominum uitiositas designatur, ad quam Dei Filius, uerbum Patris, sermo omnipotens uenire memorantur, ut ab ea predictum silentium felici exterminio proturbaret, durusque debellator luce sua tenebras ignorantie propulsaret. Quod autem de celo idem sermo dicitur exsilire, et in mediam terram exterminii prosilire, saltus nomine aduentus eius subitus commendatur, qui ad illos uenire diligit  a quibus non speratur, quos profunde tenebre, grauis sopor, quietum silentium detinebat, ut uenturum non uideret qui eos saluare misericorditer disponebat. Illum quidem uenientem Zacarias, Simeon, Anna, Elizabeth preuenerunt, qui spiritu docti prophetico uenturum in proximo prouiderunt, et de illo forte aliqua, uelut galli nocte media, cecinerunt, sed detentos graui somno excitare sono tenui nequiuerunt. 561 Ille solus igitur eos potuit excitare, ille male quietum eorum silentium efficaciter proturbare, qui non solum potens, sed etiam omnipotens legitur sermo esse, qui per se ipsum ueniens, mandatum Patris loquitur indefesse.



CAPUT XuIII.

Denique quando nasci, et humanis oculis homo  uoluit apparere, realis inuenitur iter medium nox habere, et paucis pastoribus super gregem suum in eadem uigilantibus regione angeli superueniunt noua et mirifica uisione. Qui nimirum, et in lucem nocturnas tenebras et quietum silentium conuertunt in clamorem, dum magno cum tripudio natum illis annuntiant Saluatorem, cuius ortu, et in celis gloriantur angeli precelse claritatis, et in terra pax confertur hominibus bone uoluntatis . Quo audito, pastores incomprehensibiliter gratulantur, et recedentibus angelis, rupto et ipsi noctis silentio inuicem adhortantur, ut transeant usque Bethlehem uerbum quod factum est inuisuri, nouumque obsequium nouo puero delaturi. Nec sufficit quod angeli uel pastores quietum silentium diruperunt, et in  diuinas laudes sub eadem noctis hora letis uocibus eruperunt, sed et celum protulit sidus nouum, quod loquentis uice, uel officio fungeretur, dum non lingua, sed mystico noui generis lumine loqueretur. uisa cuius facies gratum mysterium inuenientis, excitauit astrologos in partibus orientis, et fulgore preuio tres magi festinarunt Ierosolymam deuenire, in ciuitate regia sperantes natum puerum inuenire: »Ubi est, aiunt, qui natus est rex Iudeorum? uidimus enim stellam eius in Oriente, et uenimus adorare eum. Tunc Herodes, inquit, turbatus est, et omnis Ierosolyma cum illo .« uidetis noui Regis ortu Chaldeos, et Iudeos pariter quamuis dissimiliter conturbari, et utrosque ad querendum uehementius incitari, sed illos ut inuento,  oblatis muneribus, suppliciter obsequantur; istos autem ut eumdem, flagrantes inuidia, persequantur, quem inuentum Chaldei cum iuxta propositum adorassent, et in somnis admoniti mandato Herodis obsequi recusassent, per aliam uiam ad sua cum gaudio reuertuntur, et inuenti Regis magnalia nationum populis eloquuntur. Herodes autem cum uideret a magis sibi non renuntiantibus se illusum, et ab eo quod sperauerat, prudenti consilio se exclusum; furoris incontinens, silentio premi nescit, sed ad persequendum regem, manifestius et contumacius inardescit. Mandat ergo omnes pueros in Bethlehem natos infra biennium trucidari, ille inter ceteros, non posset liberari, malens illis in finibus  puerum nullum esse, quam illum quem querebat, cum ceteris etiam superesse. Quodpropter hoc idem puer et permisit et uoluit actitari, ut eius fama nominis posset diffusius dilatari, et de uerbo carnem facto ad omnium salutem electorum pulso procul silentio uerbum fieret ubique gentium uel locorum. Nec solum quando natus est, quietum Christus silentium proturbauit, et ad loquendum tam probos quam reprobos homines excitauit, sed et quando passus, et mortuus, die tertia uoluit suscitari, suamque resurrectionem longe lateque omnibus predicari. Que nimirum resurrectio facta est cum partes mundi superas solis absentia tenebraret, et noctis presentia terre superficiem occuparet; cum altus sopor diuinas hominum sollicitudines remoueret,  cum profundo noctis itinere silentium omnia contineret, cum accincti lumbos galli sollicitudine uigili concinebant, qui uarias noctis horas cantu nuntio discernebant. Hac intempesta hora Christus a mortuis uoluit suscitari, qua mortales soluti curis non solent excitari. Mane uero summo mulierum sedulitas declaratur quas mittentes et dolentes angelus consolatur, dicens eum surrexisse, quem claudi tumulo non satis fideliter estimabant, resurgentem uiuere, quem cum mortuis errore femineo queritabant. Quare, queso, nocte omnia aguntur cum homines somno silentio tenebris deprimuntur, nisi ut delapsi in torporem, alacres huiusmodi beneficio redderentur, nociuo detenti silentio magnalia diuina loquerentur, obscuratum habentes  intellectum, adipisci lumen scientie mererentur?



CAPUT XIX.

Ad cumulum autem gratie, postquam illo Christus unde uenerat, remeauit, et assumptum corpus nostrum ad Patris dexteram collocauit, sanctum inde spiritum apostolis, sicut promiserat, mittere non tardauit, quo transmisso, eorum corda, ut etiam mortem contemnerent, inflammauit, ut non loqui iam non possent ora patula dilatauit. Et hoc quidem alto diei lumine factum congrue predicatur, cum hora eius tertia iam ad meridiem propinquatur, in quo meridie de summo celi axe sol clarius illucescit, et profectu consummato uehementius inardescit. Per quod innuitur quia tanto illius munere largitatis, tanta in illis diffusa est uehementia caritatis,  ut propter uerbum iniuncte et suscepte predicationis, proficiendo accederent ad tolerandas molestias passionis. Quodammodo enim appropinquare ad meridiem sol uidetur, ubi esse et lucidior, et feruentior perhibetur, cum iustus urgente spiritu, non solum a iustitia non recedit, sed ei predicande instat fortius et procedit, et 562 quo magis fortis aduersarius obuiat et resistit, eo clarius et fidentius iste predicat, et insistit. Et dum propter predicande amorem et instantiam ueritatis, suffert minas, et odia humane prauitatis, proficiendi gratia longe factus ab ortu matutino fit tanquam sol in meridie, uel aurum feruidum in camino, eo pretiosior feruore lucido, uel luce feruida meritorum, quo magis incandescit ad sufferendum estuantem malitiam  reproborum. Ei ergo Christus mortuus est, ei mortuus resurrexit, cuius auferre tenebras, cuius ignorantiam abstergere non despexit, cuius torporem languidum, cuius uetus silentium relegauit, cuius et ad uiuendum conscientiam, et ad loquendum scientiam informauit. Et autem illapsu repentino, quasi hora tertia superfusus, ei spiritus consolator in linguis igneis est infusus, cuius tam securam conscientiam, tam audacem, cuius linguam reddit tam loquacem, ut que loquenda sunt, non possit reticere, paratus horum gratia, flagrantem passioni, caminum sustinere. Tales erant quibus cum Pharisei silentium imponere conarentur, prohibentes ne ultra in nomine Iesu populis loquerentur, illi tamen  prohibiti urgente spiritu non tacebant, sed leto et uolenti animo illatas contumelias sufferebant. »Ibant, inquit, gaudentes a conspectu concilii, quoniam digni habiti sunt pro nomine Iesu contumeliam pati . Contumeliam quippe furor persequentium inferebat, uel sufferentis animum spiritalis unctio leniebat, que nimirum quo uehementius ille seuit, eo ualidius lenimentum afferre consueuit. Nec enim tantum persecutor ualet ad id quod graue est inferendum, quantum spiritus consolator ad idem sufferendum: imo iste multo est efficacior ad silentium remouendum, quam ille ad illud imponendum. Quapropter apostoli, accepto in igne Spiritu, sic loquuntur, cum eos aduersarii minis, flagris, et carceribus persequuntur, ut eorum predicatio quamuis  multipliciter refutetur, impatiens tamen silentii abiecto uelamine denudetur, et quamuis pluribus eumdem Spiritum non habentibus sit molesta, fiat tamen opportune, importune omnibus manifesta



CAPUT XX.

Hinc forte quod eisdem preceptum est, ut calceis non utantur, sed ad predicandum missi, nudis pedibus gradiantur, habentes tantum soleas quibus interpositis a terra seiunguntur et spinis et tribulis et serpentium morsibus non leduntur. Pars itaque pedis inferior operitur, decooperta uero superior inuenitur, ut predicatio nec terrenis fecibus turpiter adherescat, nec sub umbra silentii pari turpitudine delitescat. Cum enim predicatio terrenum precipue commodum aucupatur, cum spinis auaritie  et aculeis inanis glorie tribulatur, cum preceps uel indocta non euitat morsum falsiloquii uirulentum, cum hoc, et his similia, nullum sibi reputat detrimentum, nimirum pes loquentis uidetur soleam non habere, sed terreno pauimento totus carnaliter adherere. Cum uero idem predicator uel propter linguas detrahentium contabescit, uel ad minas persequentium expauescit, et ira uel timore, cum loqui debeat conticescit, pes eius quasi quodam pressus opertorio non patescit et supra uerbi speciem uile morticinum inualescit. Imo cum Moyses ad educendum de Aegypto filios Isrel mittendus uocaretur et quomodo predicationi deberet insistere mystice doceretur. »Solue, inquit Dominus, calceamentum de pedibus tuis ,« ut scilicet tua  cunctis predicatio declaretur, non rancoris uel timoris superducto uelamine tenebretur. Sic et apostoli nudis ad predicandum iubentur pedibus ambulare, ut eorum predicationem nullius terror, nullius detractio ualeat obscurare, sed tanquam lucerna super eminentiam candelabri collocetur, et lux lucens coram hominibus non suam sed Dei gloriam operetur. Quod etiam sermone prophetico uidetur designari, cum uox predicantium iubetur exaltari, ne timore noxio turpiter reprimatur, sed repulso tectorio fortiter exprimatur. »Clama, inquit Dominus tuam per Isaiam, ne cesses, quasi tuba exalta uocem qui euangelizas Ierusalem, exalta, noli timere. Dic ciuitatibus Iude: Ecce Deus uester .«  Eum qui predicat non solum uult Dominus clamare, sed a clamando etiam non cessare, et non tenuiter, non mediocriter, sed in modum tube uocem precipit exaltare, forte ut auditores efficaciter possit ad prelium excitare. Tuba enim in prelio iampridem habebatur, qua precinente, idem prelium agebatur, quoniam audito eius sono exercitus animosior reddebatur, non audito autem languidius agere uidebatur. Per quam tubam predicator non incongrue figuratur qui fidelium animos ad expugnandum hostes inuisibiles exhortatur, cuius exhortatio inutilis et inefficax non habetur, si studeat exaltari, si digna fortitudine commendetur. »Exalta, inquit, in fortitudine uocem tuam, exalta noli timere.« Huius uocem exaltat debita fortitudo, cuius tanta  firmat conscientiam sanctitudo, ut nec minis aduersantium timeat referiri, nec fauoribus adulantium gaudeat deliniri. Qui cum ad utrumque digna fuerit fortitudine premunitus, ad loquendum libere, erit uiriliter expeditus, et 563 quidquid obuium fuerit, aduersabitur, et excludet, eiusque os patulum queuis importunitas non occludet. Imo cum dixisset, »Exalta, noli timere,« subiunxit: »Dic ciuitatibus Iude, ecce Deus uester.« Ille enim que iuste sunt recte ciuitatibus dicit, cui nullus timor efficaciter contradicit, qui timore posito quarumlibet aduersantium grauitatum, affectu pietatis pacem et salutem diligit ciuitatum. Ciuitates Iude, fideles anime perhibentur que suum Creatorem  uerbo et opere confitentur, quibus predicator dare precipitur uerbi triticum cum mensura, ut quod sibi commissum est, reddat Domino cum usura, cui si dixerit: »Domine, mna tua decem mnas acquisiuit ,« audiet ab eo: »Eris potestatem habens super decem ciuitates .« Et si dixerit: »Domine, mna tua fecit quinque mnas, audiet ab illo: Et tu esto supra quinque ciuitates .« Supra tot quippe ciuitates quasi ius accipit debita potestatis, quot ciuitatibus impertiuit uerbum salutifere ueritatis, quot ciuitates predicationis uallo et propugnaculis premuniuit, id est quot animas Deo per uerbum sibi traditum acquisiuit. Quibus enim erudiendis studuit presto esse, eisdem animabus non immerito dicitur et preesse, dum ei tanquam  doctori et ductori a retributore bonorum omnium imputatur quidquid boni docta et obediens illarum humilitas operatur. Iste doctor siue ductor non tantum loqui precipitur sed clamare, et uocem sicut tuba clamando exaltare, ut intellectus uel ratio que diuinitus infunditur animo spiritali, fertilis habeatur, cum ei copulatur sermo federe maritali. Quasi enim uirgo tenetur clauso thalamo uerecunda, et ignorato uiro permanet infecunda, cum ratio inspectiua secreto silentii iucundatur, nec assumpti sermonis maritali copula fecundatur. Nec sufficit cuiuis sapienti habere rationem, nisi eidem rationi  iunxerit et sermonem, ut in ipso conciliet quoddam quasi matrimonium nuptiale, ex quo uelut soboles procedat beneficium spiritale.



CAPUT XXI.

In cuius typo rei quidam philosophus fingit quasdam nuptias celebrari  , et ad conciliandum eas ipsam turbam deorum celestium congregari, qui etsi forte in aliquibus disparem habent sensum, tamen uniuersi parem in his nuptiis dant consensum. Ab omnibus quippe illis satis congruum estimatur, ut Mercurius quem figuram sermonis tenere idem philosophus arbitratur, uxorem sibi ducat matrimonio tempore pubertatis, cum scilicet ad ducendum mature uel congrue sit etatis. Unde Iupiter cum eas debere fieri nuptias testaretur, congregatis  celicolis de ipso Mercurio dixisse perhibetur

Illum, ait, connubio rite iugarier
Suadent emeritis secla laboribus,
Et robur thalamos flagitat additum.
Quia ille, inquit, robur etatis conueniens est adeptus, et iam pro tempore labores plurimos est expertus, huiusmodi conuenientia uidetur nuptiales thalamos flagitare, ut ultra non differat dignam sibi uxorem copulare.« De qua idem Iupiter subiunxit:

At uirgo placuit docta quidem nimis.
Et compar studio.
Cum iste Mercurius, qui figuram sermonis dicitur obtinere, tempore iam maturo uxorem sibi debeat adhibere, recte prudens iuuenis illam pre ceteris habet gratiosam, quam et doctrine commendabilis  et paris propositi attendit studiosam. Cuius dum maritali federe deuincitur, ex ea sibi dignos acquirere filios inuenitur, talique matrimonio fit non mediocriter fructuosus sine quo, uelut ducens uitam celibem, redditur otiosus. Propter quod in loquendi clausula Iupiter:

Iungantur, inquit, paribus nam decet auspicis
Nostris accumulent astra nepotibus.
Que sit autem uirgo illa cui Mercurius debet iungi, et ab eius complexu et nuptiali federe non disiungi, idem Iupiter inuenitur superius demonstrare, »noueris, inquiens Mercurium philologie nuptias postulare.« Et supra: »Illum, ait, iampridem philologie sentio amore torreri.« Per philologiam spiritalis ratio figuratur, quam in cuiusuis anima summus ille  artifex operatur, per quam iustum et iniustum apud se illa cernit, et eorum quid tenendum, quid spernendum prudenter examinat et discernit. Huius quasi nuptias sermo sibi postulat et asciscit, huius amore torridus, eam sibi iungere concupiscit, quia nulla uel honestas uel utilitas est sermonis, quem non fouet et promouet sinus et prudentia rationis. Sine huius interiori et fetu et complexu sermo exterior uel garriens dicitur et uilescit, uel timore et diffidentia cercitus refrigescit, et in aures uenire sapientium erubescit, dum sponsali ornamento, et doctrina rationabili non fulgescit. Si autem presens  ratio intus uelut in cubiculo commoretur, si natiuam illic pulchritudinem conseruare et excolere delectetur, illic etiam instruit et informat prudenter locuturum, et format congruenter sermonem foras tanquam e thalamo processurum, unde Iuno: »Atqui, ait, eiusdem uirginis conuenit subire uinculum, que illum etiam quiescere cupientem coniungere non perferat.« Huius quippe rationis copula, sermonem quasi sponsum Mercurium non eneruat, sed illius potius honorem et merita coaceruat, dum latens in conclaui cordis, non permittit ut ille tanquam torpeat suo lodice, sed in ramos loquaces diffundatur 564 habens uiuacem fiduciam in radice. Sic ramos forenses diffundenti, sic diffusius eloquenti apud Lystram Paulo turbe honorem deferebant, in hoc  errantes miseri, quia illum non hominem, sed Deum esse Mercurium asserebant. »Dii, aiunt, similes hominibus descenderunt ad nos. Et uocabant Barnabam Iouem, Paulum uero, Mercurium, quia ipse erat dux uerbi .« Nonne uobis in Paulo uidentur huiusmodi nuptie celebrari, et philologie Mercurius quodam matrimonio copulari, dum intus in secreto rationis amor eum efficit eruditum, et inde uelut Sponsus de thalamo uerbum producitur expolitum? Sic enim apud eum sermo et ratio grato federe conuenerunt, sic gratam sibi sedem in illo pariter inuenerunt, ut et ratio utilis et fecunda ministerio haberetur sermonis, et sermo foueretur in gremio uel sinu rationis. Nam sicut sermo, si rationi non incumbat, non satis commendatur, sic ratio, si  ad copulam sermonis non transeat, quasi sterilis iudicatur, et seiuncti ab alterutro, fecundi satis et utiles non habentur, iuncti uero simul duo, fructuose mutuo confouentur. Decet ergo et dignum est ut philologia Mercurio desponsetur, decet ut ratio intrinseca, sermone forinseco maritetur, quia non est torpore silentii deprimendum, quod interna ratio dictauerit exprimendum: imo illud precipue et solummodo debet dici, cui ratio iudicauerit debere silentium non indici. Quodpropter que ad predictas conueniant nuptias, nouem muse, cum huius laudes uirginis canerent post inuicem, non confuse, sic earum singula suum uoluit symbolum terminari, ut respondentes concinerent, concinentes assererent illam dignam Mercurio federari. Cantu enim uniuscuiusque  solicane iam finito, omnes dicunt pariter concentu repetito.

Scande celi templa uirgo
Digna tanto federe.
Penultima quarum Euterpe:

Iure, ait, senatum
Scande tonantis,
Quam decet unam
Mercuriali
Federe iungi.
Quam digna uero tanti honore federis habeatur, quam decenter una hoc Mercurio coniungatur, postrema Thalia in suo dicit cantico consequenter, laudes utrique congruas innectens diligenter.

 Est, inquit, doctus ille diuum,
Sed doctior puella,
Nunc nunc beantur artes
Quas sic sacratis ambo.
Doctus quidem sermo est fundatus solida ratione, doctior est ratio cuius doctrine decus elucet in sermone, artes uero digno laudis culmine tunc beantur, cum istorum communi presentia consecrantur. Nulla enim ars, nulla congrue pertractatur scientie disciplina, que nequaquam in illorum communi limatur officina, ad quam pertractandam uel sermoni rationis acumen non succurrit, uel rationi preuie sermo congruus non occurrit. Eapropter Thalia postquam laudes illorum multipliciter enarrauit   ipsam huius dilatationem in modum orationis compleuit, et dicto completorio sub silentio requieuit.

uos, inquit, disciplinas omnes
Ac nos sacrate musas.
uos, ait, sine quibus nulla scientie disciplina commendabiliter exercetur, quorum alter sine altero uolentibus proficere sufficiens non habetur; uos, inquam, nostram musarum scientiam consecrate, id est sacris nuptiis sacra uestra presentia uenustate. Scio enim et sermonem uobis plurimum non prodesse, imo forte non mediocriter et obesse, si tanquam onager nobis uoluerit solitarius presto esse, et rationis integritatem fructus non satis congruos parturire, si in complexum uerbi recusauit deuenire.



CAPUT XXII.


Denique in lege ueteri quodammodo Moyses dat mandatum, ut istorum neuter talem eligat celibatum, dum ei qui non inuentus fuerit dare fructum, idem Moyses districtius incutit maledictum. »Maledictus, ait, qui non reliquerit semen super terram.« Unde et filia Iephte Galaaditis etate iam adulta manens in domo patris uirgo nubilis sed innupta, plangit quod diutius iusto pudorem tenuerit uirginalem, et maturo tempore ad copulam non transierit maritalem. »Dimitte me, ait, ut plangam uirginitatem meam cum sodalibus meis .« Ratio que tanquam uirgo uidetur sterilis permanere, dum nimio gaudens silentio foris refugit apparere, dum a complexu uerbi sese diligit cohibere, et a quiete sua  omnem prorsus tumultum prohibere, tandem plangit tristis, penitens, gemebunda, considerando quod eius silentium eius sit uirginitas infecunda. Hoc propheta Isaias considerat diligentius, et attendit, et se inutiliter siluisse, grauiter reprehendit, imo esse nociuum eius silentium intimat et ostendit, cuius penaliter imminere ueraci intelligentia deprehendit: »ue mihi, ait, quia tacui!«  Sed quare tacuit, statim humiliter confitetur, qua confessione loqui deinceps fiducialius promeretur, ut prudens auditor se debere intelligat non silere, et si forte siluerit, saltem causam silentii non tacere. Dicto enim: »ue mihi quia tacui, tanquam quereretur quare tacuerit!« subiungit: »Quia uir pollutus labiis  ego sum .« Ideo, inquit, tacui, quia mihi labia sunt polluta, et pollutionis inuolucro ne loqui ualeant obuoluta, quia cuius ad dictandum conscientia non est munda, consequenter ad loquendum labia sunt immunda. Si autem purgentur diligenti sollicitudine recessus 565 intestini, si iuxta Euangelium, mundum fuerit quod intus est calicis et catini, interior munditia reddit quasi exterius os ablutum, et ablutionis beneficio, ut loqui ualeat, absolutum. »Munda, inquit, prius quod intus est calicis et catini, ut fiat et id quod deforis est mundum .« Quia ergo propheta causam silentii, labiorum immunditiam nouit esse, nec negauit, sed humiliter se confessus est reum esse, meruit ab angelo misericorditer uisitari, et mundari calculo quem ille forcipe tulerat de altari.  »uolauit, inquit, ad me unus de seraphim, et in manu eius calculus quem forcipe tulerat de altari, et tetigit os meum, et dixit: Ecce tetigi hec labia tua, et auferetur iniquitas tua, et peccatum tuum mundabitur .« Per calculum qui tollitur ab angelo ignitus de altari, nichil melius quam caritatem estimo designari, qua tactus quilibet nescit frigescere, sed ignitur, quia procul dubio nichil illa flagrantius inuenitur. Ignito cuius tactu aufertur iniquitas, peccatum mundatur, quia ignis urit et exurit paleas iniquorum operum, et »caritas, ut legistis, operit multitudinem peccatorum .« Sicut autem cum presens est peccatum uel iniquitas, absens uero ignita caritas, et conscientia interior elanguescit, et lingua exterior obmutescit, sic nimirum  cum districta increpatione iniquitas absentatur, et uultu gratioso caritas presentatur, conscientia grato sanitatis munere diffusius hilarescit, et lingua consequenter ad loquendum uelut incontinens incandescit. Unde cum post tacta calculo labia Dominus diceret: »Quem mittam, et quis ibit nobis?« statim Isaias respondit: »Ecce ego, mitte me .« Non exspectat propheta, ut compellatur ire, sed ad nutum inquirentis offert se ultroneum deseruire, quia cui diuinus calculus ignite flagrantiam dat uirtutis, impatiens more libens sue reddit obsequium seruitutis. Procul ergo faciens illud ue! quod meruerat tacita iusto amplius ueritate, cum sua nondum labia purgarentur ignita caritate, iam  purgatus uelut exaltat in fortitudine uocem suam, mittentique spontaneus obsequitur ad docendum diligenti sollicitudine plebem suam. Sic uolebat obsequi, sic diligentius obedire, sic ad loquendum ceteris Paulus condignam sollicitudinem impertire, quem paterno affectu tanquam filium instruebat, et obnixe testificans a peste silentii prohibebat. »Testificor, ait, coram Deo et Christo Iesu qui iudicaturus est uiuos et mortuos, et aduentum ipsius, et regnum eius, predica uerbum, insta opportune, importune, argue, obsecra, increpa in omni patientia et doctrina .« Et ad Titum: »Loquere, ait, que decet sanam doctrinam .« Et infra: »Loquere, inquit, et exhortare, et argue cum omni imperio .«



CAPUT XXIII.


Sed quoniam silentium, de quo eatenus uel tenendo uel non tenendo disseruimus, esse silentium a locutione que fit uerbis, diximus autem, et locutionem esse que fit signis; ad istam locutionem noster tandem calamus conuertatur, ut quid prosit, ab ea silere uel non silere similiter aduertatur. Sicut enim locutio que fit uerbis, uel noxia uel necessaria reperitur, noxia quidem, cum diuine uoluntati loquendo contraitur, necessaria uero, cum per illam eiusdem iussibus obeditur: sic nimirum locutio que fit signis, inuenitur in Scripturis aliquoties accusari, et in eisdem nisi  multoties commendari. Est ergo a signis quoque et silendum et non silendum: silendum quippe ab his que maligna peruersitas machinatur,  non silendum uero ab his que discreta caritas operatur. Sunt autem signa multa multeque diuersitatis, quibus utuntur homines ad ostendendum mutuo secretum uoluntatis, inter que primum et precipuum locum uerba uidentur obtinere, et notitiam occultorum certius et manifestius exhibere. uerba enim signa sunt, et hi procul dubio qui loquuntur, significare Scripturarum testimoniis asseruntur, ut certum sit uerba non nisi signa esse, quibus significamus ea que utcunque uolumus nota esse. Unde cum Dominus dixisset Petro: »Cum esses iunior, cingebas te et ambulabas ubi uolebas, cum autem senueris, alius te cinget, et ducet quo tu non uis ,« euangelista subiunxit: »Hoc autem dixit significans qua morte clarificaturus esset  Deum .« Talibus quippe uerbis significauit illum non solum moriturum, sed et contra uoluntatem humane infirmitatis mortis discrimina perpessurum, qua morte Deum clarificare ueraciter probaretur, dum illius uoluntatem infirmitati sue preferre uideretur. Idem Ioannes in Apocalypsi: »Quam dedit, inquit, illi Deus palam facere seruis suis, et significauit mittens per angelum seruo suo Ioanni .« Et Paulus ad Corinthios: »Significatum est mihi ab his qui sunt Cles, quia contentiones sunt inter uos .« Huiusmodi significatio uerbis facta esse ueraciter estimatur, cum scilicet ueritas ipsa rei, non tacendo sed loquendo potius intimatur, ut, sicut dictum est, uerba nouerimus signa  esse, quibus inter cetera constat primum et precipuum locum esse. Cetera uero signa, etsi uerbis pari efficacia non equantur, ualere tamen plurimum iudicantur, et tanta eius affinitate coniungi perhibentur, ut qui signa faciunt, loqui quodammodo predicentur. Unde Salomon in Prouerbiis: »Homo, inquit, apostata, uir inutilis graditur ore peruerso, terit pede, annuit oculis, digito loquitur .« uidetis 566 quia homo apostata, etsi ad loquendum linguam soluere non uidetur, signa tamen digito faciens, loqui non incongrue perhibetur, quia et tritura pedis, et nutus oculorum, non audibilis; sed uisibilis est locutio peruersorum. Cum enim peruersi quilibet occulta sua uolunt a suis tantum similibus deprehendi, nolentes ea uel cassari a ceteris, uel saltem  reprehendi, locutione uocali, et usu cognita generali, coram omnibus non loquuntur, sed signis tacentibus, et proposito congruentibus abutuntur. Sic ueneree turpitudinis amatores, cum nolunt uel nequeunt estuantem compescere cogitatum, et ad mutuam transferre notitiam suarum appetunt secreta uoluntatum, quia plerumque non datur facultas libera colloquendi, signa furtiua faciunt, si tamen adsit locus uel tempus faciendi. Quorum unus:

uerba, inquit, superciliis sine uoce loquentia dicam,
   uerba leges, digitis uerba notata mero.
Terunt etiam manum siue pedem attritione procul dubio non lesura, sed corruptis estuantium animis non mediocriter placitura, dum sic gaudet alter alterius de tritura, ut que optantur, auidius sperentur  certius adfutura. Innuunt etiam oculis et nutibus inuicem alloquuntur, et quod lingua non licet, signis familiaribus exsequuntur, etiam suppressa uoce, uicem uocis agere diligunt innuendo, nichil aut parum minus agentes nutibus quam loquendo. Quod asserens predictus ethnicus:

Nutibus, ait, in uestris pars bona uocis erat.
Sic proditores, sic latrones, sic nequissimi qui signa sibi congrua fabricantur, sic pede, uel manu, quouis gestu corporis locutiones subdolas operantur, ut apud similes, uel suos complices non sint muti, quamuis ab ignorantibus uideantur sub silentio constituti.



CAPUT XXIu.

 Nunquid non Iudas Iscariot est quodammodo uobis uisus fari, cum suum et dominum, et magistrum presumpsit osculari, cum signum pacis exsecrabili abusione peruertit, et illud non genere in nequitie signum uertit: »Dedit, inquit, eis signum dicens: Quemcunque osculatus fuero, ipse est, tenete eum .« Osculum iste nequam proditionis sue detestabile signum facit, dum suos secutores prouida sollicitudine doctos facit, ut omissis ceteris, ei caute manus iniiciant ad tenendum, quem ipse discipulus elegerit osculandum. Actis retro diebus osculum erat signum dilectionis, cum uidelicet relegantes qui molestias ire, discordie, factionis, ad gratiam beneuolentie solebant reuocari, uel in eadem gratia manifestius et tenacius confirmari. Quia  enim in osculo duorum labia pariter coniunguntur, et attractu mutuo, eorum spiritus ab inuicem sentiuntur, recte per osculum placuit dilectionis gratiam designari, per quam duorum animos constat grato federe copulari. Hinc est quod cum altaris sacramenta, uel sacra mysteria celebrantur, in eorum completione astantes alterutrum osculantur, signantes nos cum illo per dilectionem spiritum unum esse, cuius sacris mysteriis diligimus interesse. »Qui enim adheret Domino, unus spiritus est .« Que Spiritus unio, illo nimirum osculo designatur, quod Scripture testimonio sanctis ac fidelibus assignatur, cum uel Isaac patriarcha Rebeccam legitur osculari, uel Sponsa in Canticis Sponsi osculo gratulari. Quia igitur ab antiquo inuenitur  esse osculum signum pacis, signum beneuolentie non simulatorie, sed ueracis, ipse etiam Christus quodammodo uidetur admirari, quia uidet illud conuerso et peruerso ordine deprauari: »Iuda, inquit, osculo Filium hominis tradis .« Mira res! Osculo solent discordes ad concordiam reuocari, concordes in solida perseuerantie gratia confirmari, duo uel plures unanimo spiritu couniri, hinc inde uenientes in unum quasi manipulum deuinciri. Nunc autem fas et nefas simulatione detestabili tu confundis, dum latenti malitie signum beneuolentie superfundis, tu corrumpis iura rerum, tu uiolas legum scita, dum conceptam nequitiam uelat species inaudita. Tu fallendi et nocendi genus mirificum, imo maleficum inuenisti, ad quod inueniendum, et  efficaciter adimplendum, tu prior, tu solus, tu posterior deuenisti, dum me odis, dum me prodis, causam non habens criminandi, manum tamen non extendis, sed preparas, et pretendis amicalem gratiam osculandi. Denique Ioab filius Saruie , etsi mentum Amase principis exercitus Iuda quasi osculans, ut legitur, apprehendit, sibi tamen utcunque consulens, illi osculum non impendit, sed gladium qui fabrefactus leui motu egredi poterat in uagina, usque ad ilia dependentem exemit, et percussum in latere illum quamuis immeritum interemit. Tu uero et magistrum me salutas, et odis salutatum, ut amicum oscularis, et tradis osculatum, ut hoc dilectionis signum, ut hoc pacis uinculum  corrupisse tu solus uidearis, et tanti reus sceleris tu primus, tu nouissimus habearis. Nam ipsi quoque latrones qui uiatorum uel pecunias uel animas persequuntur, ad decipiendum illos osculo non utuntur, sed alia queuis signa sibi componere moliuntur, quibus cum, satisfaciant proposito, non tamen tanti criminis arguuntur. Habent quippe sibilum oris, habent sonum buccine, uel tube, uel aliud huiusmodi quo suos complices et commonent presentes, et reuocant absentes, dispersos 567 congregant, congregatos inuitant, et cum eorum lingua uolubilis non soluitur ad loquendum, huiusmodi tamen signa ualent non mediocriter ad nocendum. His enim et suos adiutores eo modo quo dictum est, alloquuntur, et suos aduersarios grauiter persequuntur, et parum  uel nichilominus buccina uel sibilo inueniuntur nocere, quam si uerbis manifestis suum uellent propositum adimplere.



CAPUT XXu.

Denique cum aduersus filios Isrel excitare Deus populos nationum proponeret, et graues istorum exercitus illorum impugnatione puniri disponeret, non tam uerbo quam signo legitur id facturus, et de multa signorum copia sibilum electurus. De quo loquens Isaias: »Eleuabit, inquit, signum in nationibus procul, et sibilabit ad eum de finibus terre .« Quia motus diuine uoluntatis nullus nostrum congrue potest fari, que propria sunt hominum, idem sibi Deus sustinet assignari, ut per ea eius nobis utcunque uoluntas innotescat, cum ad  capiendum eam uix alter nostra paruitas conualescat. Igitur more nostro signum dicitur eleuare, et ad conuocandum de remotis finibus hostilem exercitum sibilare, ut hoc signo conuocatus de filiis Isrel suam expleat optionem, et ipse Deus dignam pro meritis capiat ultionem. Sibilus autem iste quo suos Deus conuocat adiutores, ut eos filiorum Isrel faciat oppressores, ipsa est inspiratio, uel conspiratio, qua illi nequissimi congregantur, congregati expugnare filios Isrel machinantur; qui nichil tale possunt facere uel perficere, nisi missi, uel ab illo qui disponit iuste omnia, sint permissi. Et quoniam diuina ira iustoque iudicio id agi nequaquam dubitatur, ipse Deus hoc agere non incongrue memoratur, eisque dicitur inspirare qui de sic inspiratis  prudenti ordine explet sue consilium uoluntatis. Quidquid autem Deus, uel per se uel per ministros quoslibet disponit actitari, constat ultra eius placitum non morari, quia etiam minister nequam sic festinat proprie satisfacere prauitati, ut pariter obediat diuine  uoluntati. De quo Isaias subiungens: »Ecce, inquit, festinus uelociter ueniet, non deficiens neque laborans in eo .« Percepto signo, id est inspiratione, uel sibilo diuine dispositionis, que filios Isrel disponit ferire gladio ultionis, minister nequam festinat uelociter aduenire, suo magis quam Dei placito intendens obedire. Sic enim de malo bonum Dei bonitas operatur, ut cum ab illo non nisi bonum diligatur, diuino tamen  ordini seruire malitia compellatur, et quod reprobis efficitur detrimentum, electis uero necessarium purgamentum, Deo bene omnia disponenti utrobique habetur instrumentum. Unde et in sequentibus idem propheta dicit eum musce, et api sibilare, quia etiam musca, et apis non possunt ad nocendum cuipiam aduolare, nisi missionis, uel permissionis diuine sibilo fuerint aspirate et ad explendum quod uoluerint, prout tamen licentiam acceperint, liberius effrenate. »Sibilabit, inquit, Dominus musce que est in extremo fluminum Aegypti, et api que est in terra Assur .« Per muscam et apem, una et eadem pestis mihi uidetur designari, sed propter diuersos effectus diuersis nominibus appellari, quam offensi Dei censura districtior nobis penaliter irrogauit,  cum primus parens noster pomum uetitum manducauit. Hec autem pestis, illicita illecebra est, que in modum muscarum importunius aduolat et accurrit, et licet districtius repellatur, tamen usque recurrit. Que nimirum pestis siue illecebra tanta nonnullos perurget grauitate, ut non parum de illorum minuat sanctitate, et boni nominis gratiam et odorem, iniecta macula turpitudinis conuertat in fetorem. Quod insinuans Ecclesiastes: »Musce, inquit, morientes perdunt suauitatem unguenti .« Unguentum, nomen bonum est: bona fama, bonus odor. De qua Salomon in Canticis: »Unguentum, inquit, effusum nomen tuum .« Et in Prouerbiis: »Melius est nomen bonum quam diuitie multe .« Et Paulus ad  Philippenses: »Quecunque bone fame, si qua uirtus, si qua laus discipline hec cogitate .« Et ad Corinthios: »Christi bonus odor sumus .« Huius autem suauitatem unguenti perdunt musce morientes, cum carnis illecebre dignos continentie terminos excedentes totam uirtutum massam totius conspersionis corrumpunt nouitatem, et religiose castitatis attaminant puritatem. »Modicum, inquit, fermentum totam massam corrumpit .« Denique ubi musce tenacius insederint inuentam munditiam sordidare, inuentum inueniuntur candorem maculare, et non parum gratie perdit pristina pulchritudo, cui tanta, tam indecens adheserit turpitudo. Si autem unguento musce tabide importunius immergantur, si immerse  ibidem moriantur, multo grauius, multo intolerabilius inferunt detrimentum, corrumpentes et in nauseam conuertentes suaue condimentum. Sic nimirum carnis illecebre, cum uirtutum catalogo immoderatius se immergunt, cum colluuione mortifera illas inquinant et aspergunt, totius compositionis unguentariam perdunt, et disperdunt suauitatem, et offendentem in uno, ream omnium efficiunt sanctitatem. Quid enim amplius decolorat candorem sanctitatis, quam immunda colluuio 568 huiusce prauitatis, que et nostrum corruptiuum inundatione perfundit uitiosa, et consentientem spiritum obtundit caligine tenebrosa? Quodpropter in extremo fluminum Aegypti esse musca predicta perhibetur, ut ex ipso incolatu eius immunditia demonstretur,  quia sicut uirtus munda recessibus defecatis, et seuerioribus delectatur, sic immunda uitiorum colluuies, lutosis et humentibus gratatur. De qua Petrus: »Sus, inquit, lota in uolutabro luti .« Et Dominus ad Iob de immundo spiritu. »Sub umbra, inquit, dormit in secreto calami, in locis humentibus .« Recte ergo in extremo fluminum Aegypti dicitur musca esse: »Musce, ait, que est in extremo Aegypti fluminum« quia, etsi flumina in Scripturis uoluptates plerumque significant spirirales, flumina tamen Aegypti uidentur innuere nonnisi noxias et carnales.



CAPUT XXuI.

 Sunt quippe flumina paradisi, sunt flumina sapientie, sunt flumina Babylonis, sunt flumina Egypti. Que utrum sint utilia uel nociua, ipsa eorum patenter innuunt adiectiua. Quis enim abnuat quatuor paradisi flumina debere commendari, quibus ipse paradisus legitur irrigari, que inde prodeuntia in diuersas profluunt regiones, et secundo impetu impinguant et letificant aridas nationes? Est nimirum ecclesia, paradisus debite uoluptatis, de qua fluit et profluit doctrina quadrifida euangelice puritatis, que non solum eos irrigat quos intra fines suos primis temporibus potuit inuenire, sed, ad foris positos dignata est abundanti beneuolentia deuenire, ut enim omnes colligat, ad omnes ultronea deriuatur, et eorum ignorantiam infusionis sue beneficio  tergere gratulatur, sciens non posse diligentius id amari, quod constat penitus ignorari, ut ergo Deum et sciant et diligant diuersi et dispersi populi, nationum, flumina paradisi diuersarum irrigant terminos regionum, nullusque aut rarus de ignorantia iam potest excusari, cum ignorantis uoluntas magis quam impossibilitas debeat accusari. Eorum enim que de paradiso prodeunt flumina: »Nomen, inquit, uni Phison, et nomen secundi Gehon nomen uero fluuii tertii Tygris, quartus autem ipse est Euphrates .«



CAPUT XXuII.

Phison interpretatur os pupille siue oris mutatio. Pupilla tam acute, tam subtilis est nature, ut uideat, et signat intellectum, qui miro acumine uidet  inuisibilia, nisi forte grauis eum urgeat hebetudo, ut pupillam oculi plerumque lippitudo. Os autem pupille, sermo intelligentie, cum scilicet donante gratia et intelligit quis prudenter, et eadem intellecta proferre conceditur eloquenter. Nam qui non uidet intellectu linceo ueritatem, sed lippiens, uel cecatus somniat uanitatem, quid nisi congruentem uisioni pronuntiat falsitatem? De qua propheta Ezechiel: »uident, inquit, uana et diuinant mendacia .« Isti, etsi os habent, dum satis uel forte plus quam satis, uolubiliter eloquuntur, non tamen os pupille, dum nullam, uel modicam intelligentiam assequuntur, et utique eis non satis proficit, imo plerumque officit os habere, si non pupille os iidem meruerint obtinere. Quod attendens Apostolus:  »Quidam, ait, aberrantes conuersi sunt in uaniloquium, uolentes esse legis doctores, non intelligentes neque que loquuntur, neque de quibus affirmant . Si autem pupilla infuso spiritali collyrio declaratur, ut cordi lippienti diuina gratia intelligentiam largiatur, consequenter ad loquendum ueraciter os mutatur, ut quod prius falsitate et uaniloquio effluere uidebatur, intellectu declarato uera et commendabilia proloquatur. Denique Phison interpretatur etiam oris mutatio, quia cum ille qui dixit de tenebris lucem splendescere, pupillam in Pauli tersa graui lippitudine declarauit, os eius pariter immutauit, ut cum prius blasphemus et persecutor Christum Dei Filium  abnegaret, eumdem in synagogis libere postmodum predicaret, et cum populus Iudeorum non satis eius predicationibus assentiret, ille ad irrigandas gentium nationes, more fluminis, pertransiret.

»Nomen, inquit, fluuii secundi Gehon.« Gehon interpretatur pectus, siue preruptum. Pectus domicilium cordis est, per quod sapientia figuratur, unde et apud Osee: »Columba non habens cor, seducta nominatur ,« quia qui prudenti sapientia non munitur, deceptoris facile maculis irretitur. Pectus ergo, doctrina spiritalis non incongrue potest dici, quam constat nec seducere nec seduci, que abundans fonte inuido subtilissime puritatis riuos fundit uberes grate et necessarie ueritatis.  Imo forte supra pectus Domini, ut legitur, Ioannes recubuit , non quia in cena recumbendi aliud spatium, uel locum non habuit, sed quia illo in pectore spiritalis sapientie fons latebat, et inde ad recumbentem riuulus desiderabilis profluebat. Ad cuius recubitum pectoris quia non facile peruenitur, et passim a quibuslibet aqua abscondita non hauritur, recte Gehon interpretatur etiam preruptum. Preruptum autem dicitur quod altum est, quod excelsum est. Et quid altius, quid excelsius quam sapientia, quam 569 nullo pacto assequuntur, qui nullam diligentiam non impendit, qui eius appetitui studiosum animum non intendit, et tamen qui uidetur intendere, non eam apprehendit, sed nonnunquam eo inde elongat  amplius quo ad eam amplius se extendit? De quo Salomon: »Excelsa, inquit, stulto sapientia .« Et iterum: »Quid prodest stulto habere diuitias cum sapientiam emere non possit?«  Et in Ecclesiaste: »Dixi, sapiens efficiar, et ipsa longius recessit a me, et alta profunditas, quis inueniet eam?«  uere alta profunditas, quam non solum stultus, et negligens non contingit, sed etiam studiosus et intelligens uix attingit, ut quo difficilius ad eam rarus quispiam conceditur peruenire, eo ad perueniendum gratiorem et diligentiorem curam studeat impertire. Pulchre igitur Gehon pectus siue preruptum interpretatur, quia sapientia spiritalis qua doctus predicator affluit et ditatur, imprudenti et stulto, et celestibus non  intento habetur inaccessa, excellentie merito infinitum stultorum numerum supergressa.

»Nomen, inquit, fluuii tertii, Tygris.« Tygris fera uelox et rapax, ad cuius uelocitatem tardiores. Non mediocriter obstupescunt, rapacitatem uero infirmiores nichilominus perhorrescunt. Ob hoc autem huic fluuio huius fere uocabulum assignatur, quia et ipse uelox esse plurimum memoratur, et quo uelocior, eo rapacior queuis obuiantia precipitat et abducit, et forti uiolentia in profundam uoraginem introducit. Per quem fluuium non incongrue sermo sapientie figuratur, qui spiritu impactus uehementi, obstaculo degeneri non tardatur, sed ad irrigandum beneuolos auditores prompta diligentia deriuatur, ad  confutandum reprobos uelocitate rapacissima copiosius effrenatur. De quo Propheta: »uelociter, ait, currit sermo eius .« Et Apostolus ad Thessalonicenses: »Orate, inquit, ut sermo Dei currat .« uelociter, inquit, exuberans sapientie sermo currit, quia ei timoris, uel amoris noxii languens ignauia non occurrit, uel occurrentem comprimit uiolentia spiritalis, et ut leuem stipulam precipitat inundatio fluuialis. Quod innuens Paulus Ephesiis: »Legatione, inquit, fungor in catena, ita ut in ipso audeam, prout oportet me, loqui .« Et ad Timotheum: »In quo labore, ait, usque ad uincula ,«---»sed uerbum Dei non est alligatum .«

Et infra: »Predica, inquit, uerbum, insta opportune,  importune .« Et ad Titum: »Loquere, ait, et exhortare, et argue cum omni imperio .« Quid sermo huiusmodi nisi uelociter decurrebat, et ignorans obstaculum impetu rapacissimo defluebat, ut quasi Tigris ad predam timore seposito raperetur, uel quasi fluuius mundans per decliuia lapsu precipit deferretur? Denique Tigris lingua Syra nominatur Diglath, quod interpretatur acutum uel angustum, quia »uiuus est sermo Dei, et efficax, et acutior omni gladio ancipiti ,« cuius acumen, non in foro, et platea, sed in arduo, et uelut inuio reperitur, nec ad illud nisi arcta et angusta semita peruenitur.

»Quartus, inquit, fluuius ipse est Euphrates.« Euphrates interpretatur frugifer siue crescens. Qui  enim predictorum gratia numerum illustratur, nimirum crescere, et fructum facere comprobatur, in se ipso de uirtute proficiens in uirtutem, et tam uerbo quam exemplo ceteros prouocans ad salutem. »Posui uos, inquit, ut eatis, et fructum faciatis .« Istos quippe diuina gratia sic disponit, istos gradu, et merito ceteris anteponit, ut non solum mereantur non argui pecunie infructuosius occultate, sed laudem adipisci merito studiosius et fidelius duplicate. »Duo, inquit, uel quinque talenta tradidisti mihi, ecce alia duo, uel quinque superlucratus sum. Et Dominus: Euge, ait, serue bone et fidelis, quia super pauca fuisti fidelis super multa te constituam, intra in gaudium Domini tui .« Hec flumina irrigant paradisi amenam  uoluptatem, horum salubris impetus Dei letificat ciuitatem, hec ad illos, uel guttatim, et tenuiter delabuntur qui rudes intellectu, maioribus et doctioribus obsequuntur.



CAPUT XXuIII.

Huiusmodi et illa mihi esse uidentur, que sapientie flumina perhibentur, que de suo sapientia inexhausto et abscondito sinu fundit, et diuersorum cordibus diuersa et congrua mensura superfundit. De quibus fluminibus cum eadem sapientia per quemdam loqueretur, et eis Dauid regem uel eius forte filium conferre uideretur, se effundisse illa manifestius affirmauit, per quod nobis illorum originem commendabilem demonstrauit. »Ego, inquit,  sapientia effudi flumina .« Que autem flumina effuderit, patenter insinuat cum premittit: »Posuit Dauid puero suo excitare regem ex ipso fortissimum in throno honoris sedentem in sempiternum qui implet quasi Phison sapientiam, et sicut Tigris in diebus nouorum, qui adimplet quasi Euphrates sensum, qui mittit disciplinam sicut lucem, et assistens quasi Gehon in die uindemie .« Expressis nominatim fluminibus subinfertur quod predictum est: »Ego sapientia effudi flumina.« Illa ergo flumina constat contemptibilia non fuisse, que sapientia legitur effudisse, quia ipsa est que doctrinam efficit fructuosam quam presentia sui reddiderit luminosam. De qua subiungit: Doctrinam quasi antelucanum illumino .« Et infra: »Doctrinam,  570 ait, quasi prophetiam effundam, et relinquam illam querentibus sapientiam .« Doctrinam recte quasi prophetiam effundere se testatur, cum donum spiritualis scientie tam exuberans plerisque largiatur, ut pleniore gratia in more uidentium prophetarum, percipiant, et edisserant secreta oracula Scripturarum. Nam cui datur occulta, tam de futuris quam presentibus, uel preteritis reuelare, procul dubio dicitur prophetare, unde et qui olim ad reuelandum arcana prophetie spiritu replebantur, uulgari sermone uidentes uocabantur. »Ait Saul ad Samuel: Indica, oro, mihi ubi est domus uidentis? at ille, ego sum, inquit, uidens .« His uidentibus sapientia doctrinam quasi prophetiam se dicit effundere, et querentibus illam promittit relinquere,  ut in eo commendetur et munus gratuitum effundentis, et consequenter nonnullum meritum exquirentis. Si enim munus doctrine gratis cuilibet effundatur, necesse est ut ab eo diligentius exquiratur, alioquin et iste per negligentiam iam delinquit, et auctor gratie contemptori quod obtulerat, non relinquit. Ideo Dauid: »Beati, qui scrutantur testimonia eius, in toto corde exquiram eum .« Et Dominus: »Qui credit, inquit, in me, flumina de uentre eius fluent aque uiue .« Et iterum: »Qui biberit aquam, quam ego dabo ei .« uidetis et huic dantis gratiam presto esse, et gratuito muneri requirentis fidei meritum non deesse, ut uir prudens, et non sine gratia se quidpiam posse speret, et in exquirendo gratiam  fideli diligentia perseueret. Perseuerans quippe diligentia scrutatoris haurit aquas, ut scriptum est, »in gaudio de fontibus Saluatoris ;« aquas, inquam, que et tumultu carent, et limo non tenentur, sed illimes cum silentio fluere perhibentur. Quas qui abiiciunt, per eumdem Isaiam districtius arguuntur, et eis aque alterius efficacie promittuntur, que cum super illos undis frementibus intumescent, illi procul dubio sub optabili silentio non quiescent. »Pro eo, ait, quod abiecit populus iste aquas Sile que uadunt cum silentio, ecce Dominus adducet super eos aquas fluminis fortes et multas .« Sile interpretatur missus, Christum significans qui dicit: »Missus sum ad oues que perierunt  domus Isrel .« Aque ergo Sile, Christi doctrina est spiritalis, cuius gustum, et saporem homo non percipit animalis, quia et huius putei multa altitudo, et dignum hauritorium non habet carnalis hebetudo. In his aquis Sile que felici silentio serenantur, in his fluminibus que de paradisi uel sapientie abdito deriuantur, illa die qua dictum est: »Musca sordida non uersatur, sed illorum munditie huius colluuies aduersatur.«



CAPUT XXIX.

Alias igitur aquas et flumina, ut arbitror inuenire, que huic musce potius uidentur conuenire, in quibus illa gratum habens domicilium uolutatur, et in tali uolutabro etsi nequiter, tamen delectabiliter sordidatur. Hec autem sunt forte illa que dicuntur  flumina Babylonis, que uir prudens, recordatus eterne illius mansionis, etsi non preualet a se penitus propulsare, ea tamen studet supereminens conculcare. »Super flumina, inquit, Babylonis, ibi sedimus et fleuimus dum recordaremur Sion .« Nam qui non immergitur fluminibus immunde uoluptatis, sed super ea sedet imperio regie potestatis, gaudet quidem quod uisco carnalis illecebre non ligatur, sed dolet quod in ea quam diligit Sion uel Ierusalem nondum plenius conuersatur. At illi qui gaudent in huiusmodi fluminum ceno mergi, et tantarum sordium a se maculas non abstergi, firmitate perdita uagi et instabiles conculcantur, et ad puniendum eos, ultores angeli destinantur. »Ite, inquit Dominus per Isaiam, angeli ueloces, ad gentem  conuulsam, et conculcatam, cuius diripuerunt flumina terram .« Quia terram eorum, id est robur debite firmitatis diripuerunt flumina fluxus uidelicet carnalis uoluptatis, ite angeli; ite, inquam, et explete uelociter accepte ministerium uisionis, ne rideant si euadant iuste sententiam ultionis.



CAPUT XXX.

Sic etiam per Ezechielem Pharaoni regi Aegyptio comminatur, qui cubare in medio fluminum gratulatur, cum flumina Aegypti sint procul a iusti cubiculo prohibenda, uel saltem moderationis districte repagulo cohibenda. »Ecce ego, inquit, ad te, Pharao rex Aegypti, qui cubas in medio fluminum  tuorum et dicis: Meus est fluuius, ponam frenum in maxillis tuis .« Pharao formam tenet illius maligni spiritus, qui cum prior in accepta non staret ueritate, factum quoque hominem infecit simili prauitate, suadens illi ut mandatum pretergredi nequaquam uereretur, affirmans quia non sicut Deus dixerat, moreretur. Cuius consilio rudis homo prescriptos sibi terminos preteriuit, eiusque negligentiam, uel contemptum diuina statim ultio sic puniuit, ut membris concupiscentie legem infligeret, que aduersus spiritum discrimine duro confligeret. Quia uero spiritus ille nequam, auctor esse peccati predicatur, hec autem concupiscentia, et peccatum, et peccati lex esse non negatur, ad cumulum 571 perditionis sue huiusmodi se fecisse fluuium  gloriatur, cuius et affectum ingerit, et effectu plenius gratulatur. »Meus est, inquit, fluuius et ego feci eum.« Ego feci, ut homo conditus uergeret in peccatum, ego in lumbis eius motus excito carnalium uoluptatum, ego in his uoluptatibus meam exerceo potestatem, interioris hominis conturbo cogitatus, conculco sanctitatem. Unde infra Dominus ad eum: uentilabas, inquit, cornu in fluminibus tuis, et conturbabas aquas pedibus tuis, et conculcabas flumina eorum .« In fluminibus suis cornu dicitur uentilare, cum in carnis uoluptatibus suum uidetur imperium exaltare, cum eorum, quos decipit, aquas, id est affectus spirituales prauis cogitationibus quasi pedibus conturbare, et illorum flumina, id est torrentem interne uoluptatis preualet  conculcare. Sed quia diuina iustitia nichil deserit impunitum, ultionis sententia quandoque hostem percutit infrunitum, et uel pro preteritis recipit quod meretur, uel a presentibus, et futuris freno tanquam imposito cohibetur. »Ponam, inquit, frenum in maxillis tuis .« Et infra: »Eo quod dixeris: Meus est fluuius, et ego feci eum, idcirco ecce ego ad te, et ad flumina tua .« Quia non solum de propria malitia digne penitens non tristaris, sed insuper de illa tanquam de iustitia gloriaris: »Ecce ego ad te, ad flumina tua,« ut et te uidelicet prauo semper deseram in affectu, et affectatam malitiam uelis nolis aliquando prohibeam ab effectu. »Ponam, inquit, frenum in maxillis tuis.« Et infra: »Prohibui, ait,  flumina eius et cohibui aquas multas .« Tunc quidem aque multe difficultatis obice cercentur, in quarum diluuio peruersi quique approximare ad Deum non merentur, tunc flumina multo perfluentia impetu perhibentur, et in se repercussa undis detumescentibus quasi sub silentio cohibentur, cum domus que fundata est supra petre solide fundamentum, non deponit sed opponit molestiis irruentibus inuiolabile firmamentum. »uenerunt, inquit, flumina et flauerunt uenti, et irruerunt in domum illam, et non cecidit, fundata enim erat supra petram .« Et apud Lucam: »Illisum est, ait, flumen domui illi, et non potuit eam mouere .« Et Salomon in Canticis: »Aque  multe, inquit, non poterunt exstinguere caritatem, nec flumina obruent illam .« Aedificii sic fundati non euertunt uenti aut flumina firmitatem, nec possunt, ut audistis, aque siue flumina exstinguere uel obruere caritatem, quia is qui petra est, imposito sibi edificio dat munimen congrue sanctitatis, et idem qui caritas, conseruat supereminentem machinam caritatis. Flumen quippe seu flumina que fundate domui minaciter illiduntur, aquas multas que inundatione facta diluuium inferre moliuntur, ipse maiestate manus comprimit et refrenat, et obiectis difficultatibus ab effectu concupito potenter alienat. Unde Isaias: »Leuabit, inquit, manum suam super flumen in fortitudine spiritus sui, et percutiet eum in septem riuis .«  Super flumen Dominus leuare manum suam et in septem riuis eum uidetur percutere, cum menti fluctuanti misericorditer disponens succurrere, fluctibus illius uirtute spiritus intonat ut quiescant, et eos ab alueo cursus pristini diuidit multipliciter, ut arescant. Quandiu enim fluctus passionum discurrit libere solitos per meatus, non mitescit sed ingrauescit, et omnia secum precipitat effrenatus, habens proprium, ut quo ei uia laxior indulgetur, eo ad explendum quod appetit, insatiabilius deriuetur. Si autem ei optata effluendi libertas occludatur, et per multas angustias parua eius semita diuidatur, nimirum prius tumens eius affluentia tenuatur, et ardore castitatis preualido reuma incompositum exsiccatur. Quod longe infra Isaias insinuans: »Arescet,  inquit, aqua de mari, et fluuius desolabitur, atque siccabitur, et deficient flumina, et attenuabuntur riui aggerum .« Cuiusmodi aque uel flumina cum inundante profluuio exuberant et augescunt, cum nullo cercente repagulo per optatum alueum liberius intumescunt, ei musce, cuius uidetur Isaias facere mentionem, congruum diuersorium, gratam exhibent mansionem: »Musce, ait, que est in extremo fluminum Aegypti .« Aegyptus tenebre interpretatur. Flumina ergo Aegypti sunt affectus fluidi carnalium uoluptatum, qui cum forte in quolibet obtinere preualuerin principatum, euertunt et precipitant blanditiis mollibus eneruatum, extorrem iustitie, tenebris grauioribus obscuratum. In quorum fluminum non primo, non medio,  sed extremo esse musca predicta memoratur, quia inter ea quibus caro uitiose et nequiter delectatur, nil quidem gratius, sed nichil grauius, nil iucundius, sed nil immundius, nil familiarius, sed nichil pena dignius eidem carni uidetur arridere, quam lumborum uoluptas, quam  ei tamen constat naturaliter adherere. Pulchre igitur musca, que est in extremo fluminum Aegypti, lumborum designat uoluptatem, que attactu pestifero, uirtutum inficit puritatem, que extremum locum tenebrose et carnalis obtinens prauitatis, et frequenter impugnat, et plerumque expugnat arcem munde, et niuee castitatis. »Sibilabit, inquit, Dominus musce que est in extremo fluminum Aegypti, et api que est in terra  Assur .«



572 CAPUT XXXI.

Per apem quoque non immerito illicita carnis appetentia figuratur, quia non solum mel et fauum, sed etiam aculeum apis gestare comprobatur, et que fauces delinit mellis edulio dulcique potione, amara nichilominus inuenitur grauis aculei punctione. uerum transit celeriter gustu mellis delectatio gratiosa, grauat autem diutius aculei punctio uenenosa, nec tantum illa gratie, tantum suauitatis, quantum ista molestie quantum uidetur habere grauitatis. Sic etiam carnis appetentia mulcet renes siue lumbos suaui quodam lenocinio pruriendi, sed pungit conscientiam naturali quadam amaritudine  penitendi, et quanto in expletione illis arridet blandimento, tanto, imo ampliori torquet lesam conscientiam detrimento. Quod prudens ille attendit Betius diligenter, et scripto diligenti expressit euidenter, uolens ut qui legerit, non diligat primam faciem actionis, cuius extrema gerunt caudam et aculeum scorpionis.


Habet, inquit, hoc uoluptas,
Stimulis agit fruentes,
Apiumque par uolantum,
Ubi grata mella fudit,
Fugit, et nimis tenaci
Ferit icta corda morsu. .

 uides quia uoluptas in modum apis uolantis, mella fundit, et fugit, quia quod in ea libet  et occurrit, uolatu subito, ut quasi auicula uideatur, et pertransit uelociter, cum effectu misero consummatur. Eo autem consummato cuius libens caro lenocinium experitur, presenti cuius experientia carnalis etiam animus delinitur, graui morsu, et lesura miserum cor feritur et super re consummata graui iudicio conuenitur. Non est ergo magnopere gustus huius dulcedinis appetendus, qui termino tante acrimonie est claudendus, nec bene fauces auidas ebrietatis misere mel indulcat, super dulcorem cuius uirus sue amaritudinis fel inculcat.



CAPUT XXXII.

 Recte ; recte, inquam, nichil mellis huiusmodi oblationibus admisceri, nichil prorsus in altario precipitur adoleri, sed ab igne diuino mel diligentius prohiberi, et iuxta prohibitum, inuenitur penitus remoueri. Ait quippe Dominus ad Moysen: »Nec quidquam fermenti, aut mellis adolebitur in sacrificio Domino super altare, non ponetur in odorem suauitatis .« In melle, carnalis uoluptatis illecebrosam dulcedinem estimo figurari, quam Dominus suo non uult altario presentari,  cuius lenocinio nostras carnes prohibet deliniri, quas potius rigore condientis iustitie uult saliri. Unde in eodem Leuitico subiungitur: »Quidquid obtuleris sacrificii, sale condies, nec auferes sal federis Dei tui, de sacrificio tuo: in omni oblatione offeres sal .« Carnes quippe molles naturaliter, et infirmas, sal impositum reddit firmas, et ab eis proculdubio faciens uermes proximos et fetorem, conseruat imo etiam meliorat statum solidum et saporem. Sic et nostrum corruptiuum, facto procul enerui blandimento, rigor digne adhibitus conseruat, sapienti iustitie condimento, et lenocinante mollitie, uitiorumque uermibus effugatis, uiget in eo dignum robur, et integritas castitatis. Sale itaque sapido omne sacrificium condiatur,  mellis uero lenocinium in altario non ponatur, quia et optanda est presentia sapientie, tuarum, Domine, sedium assistricis , procul amouendus »fauus distillans labia meretricis .« Fauus, ut nostis, apis est opificium, continens mel in cera, et faui meretricii, distillatio non sincera. Et non solum mel distillatum inuenitur ab altario prohiberi, sed et cera diuinis luminaribus adhiberi.



CAPUT XXXIII.

Cum in tabernaculo federis luminaria disponuntur, si bene memini, apponi cera uel cerei non leguntur, et eorum inter illa prorsus mentio non habetur, sed oleum de oliuis lucidum et purissimum adhibetur. »Precipe, ait, filiis Isrel, ut afferant  tibi oleum de oliuis purissimum ac lucidum ad concinnandas lucernas iugiter, extra uelum testimonii in tabernaculo federis, ponetque eas Aaron a uespere usque in mane coram Domino, cultu rituque perpetuo, super candelabrum mundissimum ponentur, semper in conspectu Domini .« Quid sibi uult quod nequaquam in tabernaculum Aaron cereos intromittit, et eos diuina sanctio inter sua luminaria non admittit, sed oleum de oliuis purissimum coram Domino Aaron ponit, et eius tantum lucernas mundissimo candelabro superponit? In cera, fragilis quidam fluxus siue fluxa fragilitas designatur, que illis, qui perfecte lucent in Ecclesia, nullatenus assignatur, quos a fragili mollitie sinceros diuina gratia uult haberi,  et a fluxu carnalium affectuum puritatis gelicidio cerceri. Quod propter Apostolus eos quos instruit prohibens fermentari, in azymis sinceritatis diligenter admonet epulari, dans intelligi, quia nichil aliud sunt azyma sincera, quam munda 573 conuersatio sine cera. »Epulemur, ait, non in fermento ueteri, sed in azymis sinceritatis .« Non uult Apostolus nos in modum cere esse fragiles siue faciles ad flectendum, non solutos uel solubiles ad fluendum, recolens sorte, quod et peta imberbem iuuenem cereum in uita reprehendit, et Propheta peccatores tanquam ceram perire fluidam deprehendit.


Imberbis iuuenis, ait peta, tandem custode remoto,
Cereus in uitium flecti.

 Et Dauid: »Sicut fluit cera, inquit, a facie ignis, sic pereant peccatores a facie Dei .« Et iterum: »Sicut cerea que fluit auferentur .« Ideo Apostolus: »Obseruare, inquit, nos oportet ea que audiuimus, ne forte pereffluamus .« Horum ignem, qui et iuxta petam, cerei ad uitia deflectuntur, et iuxta Prophetam, sicut cerea que fluit, auferuntur; horum, inquam, ignem suo Deus tabernaculo non admittit, sed eos in illo ambulare uel iubet minaciter, uel permittit, ut quoniam illo igne quem in terram mittere et ardere uoluit, accendi noluerunt, illo igne ardeant, ardentes pereant, quem sibi nequiter succenderunt. De quo per Isaiam: »Ambulate, inquit, in lumine  ignis nostri, et in flammis quas succendistis .« Reprobato autem illo igne quem sibi miseri succenderunt, estu cuius cerei, et fragiles in uitia defluxerunt, illum ignem Deus uoluit sibi dari, illum in suo et tabernaculo, et candelabro collocari, cui prebet oleum de oliuis tam indeficiens nutrimentum, ut debite claritatis non sustineat detrimentum. Oleum tumores compescit, dolores mitigat, releuat infirmos, afflictos consolatur, et ideo per illud recte misericordia figuratur, que corde tenero proximi condolet ad ruinam, et compatienti affectu confert solatii medicinam. Hoc oleo Christus unctus nos infirmos dignatus est uisitare, et refotos salubri solatio ad spem salutis misericorditer reuocare, et infusa gratia sue super nos ubertatis, tersit diutinum  nostre languorem siccitatis. Nonne siccus erat Saulus cum Christum Dei Filium ignoraret, cum terrores minarum et cedis, Christi discipulis intonaret, cum Damascum proficiscens uoce lapsa desuper, est a proposito reuocatus, et in terram corruens turbatis sensibus obcecatus? Qui cum squamis oculorum cadentibus deponeret infusam cecitatem, et recepto uisu interno attenderet malitie pristine siccitatem, eum qui sibi loquebatur, Christum esse quem Deus unxerat, intellexit, et ad unctum siccus accedere non neglexit.

Denique peta quidam, qui nimirum Christum esse perunctum nesciuit, suis tamen auditoribus prudens consilium impertiuit, ut non solum per doctrinam fidelium planior ueritas innotescat, sed  et per os infidelium ea nobis utrinque sublucescat, ait enim:

Si prodesse tuis pauloque benignius
Ipsum te tractare uoles, accedes siccus ad unctum.
Quia uero Paulus ethnicorum nec dicta, nec consilia uilipendit, que tamen utilitati contraria non perpendit, iuxta predictum consilium festinauit ad Christum accedere, ut suam siccitatem illius unctio posset abstergere. Qui ab illo tam misericorditer est susceptus, et tanti solatii exuberantem gratiam est adeptus, ut et ipse posset ceteris solatium impertire, et accepte unctionis beneficio siccis accedentibus subuenire. Unde ad Corinthios: »Benedictus, inquit, Deus Pater misericordiarum, et Deus  totius consolationis qui consolatur nos in omni tribulatione nostra, ut possimus et ipsi consolari eos qui in omni pressura sunt .« Et quoniam oleum non solum impertit infirmis solatium et medetur, sed etiam ceteris supereminere liquoribus perhibetur, recte per illud, sicut misericordia, sic etiam caritas figuratur, que sui excellentia uirtutibus ceteris principatur. De qua Paulus: »Maior, inquit, horum est caritas .« Huius ignem in suo Deus tabernaculo uult ardere, ardentem non abscondi sub modio, sed super candelabrum resplendere, ut et domus interior tenebrarum molestiis non grauetur, et qui limen ingressus fuerit, uiso lumine gratuletur. Recte ergo et eligitur oleum, et cera reprobatur, ut in domo Dei misericordia  siue caritas indeficiens accendatur, ignis uero imprudentis concupiscentie nullo pacto in ea dominetur, sed frigescat, cinerescat, ut nec etiam in ea nominetur. Nihil hoc in loco inuenio de apum operibus approbari, sed ceram a candelabro, mel autem ab altario reprobari, ex quo patet in ape mollem carnis appetentiam non incongrue figurari, que fructus reprobos diligit operari.

Quam apem, cui iuxta Prophetam, Dominus sibilat, idem Isaias esse dicit in terra Assur, ut scilicet non sit mirum, si per eam tale quid accipi memoratur, quod in tali, tam congruo diuersorio commoratur. »Et api, ait, que est in terra Assur .« Assur interpretatur deprimens siue elatus. Deprimens autem siue elatus, antiquus ille  hostis est, qui durissimus tributi exactor semitas uiantium prepedit et infestat, et fratrum accusator graui calumnia eos deprimit et molestat, non curans quibus uel blanditiis, uel molestiis quemuis efficiat peccatorem, dummodo illius pressi et oppressi uideat se uictorem. uictor autem in superbiam nequiter eleuatur, et tumens, inaniter gloriatur, miser non perditionis proprie remedium accepturus, sed perditorum consortio fruiturus. Recte ergo et deprimens dicitur, et elatus, qui quo magis deprimit, eo elatior inuenitur, et quo elatiorem, eo grauiorem oppressorem eum quisquam perditus experitur. 574 Terra huius Assur, possessio eius est quam sibi ab antiquo propriam meruit obtinere, et iure quodam stabili in perpetuum possidere.  Quam terram siue possessionem, nichil rectius quam peccatum estimo posse dici, cui ipsum diabolum, uel quod ipsi diabolo certum est sic addici, ut ei auctori et inuentori illud principaliter assignetur, et ipse in eo tanquam in iure proprio potestate misera dominetur, cadens de celo, sicut legistis Dominum in Euangelio recolentem: »uidebam, inquit, Satanam sicut fulgur de celo cadentem in terram .« Fertur procul dubio cecidisse, sicut etiam inuenitur Isaias propheta cecinisse. »Quomodo, inquit, cecidisti, Lucifer, qui mane oriebaris? Corruisti in terram .« Quid est autem de celo in terram, nisi de celestium uirtutum sublimi abscondito, in infimam  peccati cadere firmitatem, unde nullus ei pateat ad amissam reditus claritatem? Suo enim se peccato diabolus tam indissolubiliter obligauit, et ruinam suam, tam fortibus uectibus confirmauit, ut ei non solum reuertendi ablata sit facultas, sed spe prorsus perdita, nulla sit et uoluntas. Quem prolapsum homo peccando misere prosecutus, in tantam est ipse firmitatem, et tam inextricabilem deuolutus, ut inde ullo modo ad pristinam uiuendi gloriam non rediret, sed in peccato suo firmitate ministra deperiret, nisi Deus factus remedium congruum inueniret, et assumpte carnis malagmate nostra uulnera deliniret. Qui profecto, in quem homo peccando corruerat infernum, penetrauit, et armatum male fortem ipse fortior alligauit, et clauo crucis sue,  in qua suum misericorditer tinxerat uestimentum, illius mansionis effregit fortiter munimentum. Unde reuertentem cum triumpho angelici spiritus admirantur, et quis quantusque ipse sit, mirantes et stupentes sciscitantur, quem attendunt et infernum tam fiducialiter irrupisse, et inde inaudito miraculo cum uictorie titulis erupisse. Mirantur, inquam, quod tantam inferni firmitatem Christus euerterit, et suorum cinctus collegio ad celorum alta redierit, ostendens se implesse ministerium eterne iussionis, et offerens illi uestem tinctam sanguine passionis. »Quis est iste, inquiunt, qui uenit de Edom, tinctis uestibus de Bosra?«  Edom ipse est Esau. Interpretatur autem Edom terrenus, et mundum significat qui ad se uenientibus miro fallendi genere  uite huius proponit blandimenta, et ea diligentibus infert mortis eterne detrimenta. Bosra uero ciuitas est in Moab et interpretatur munita uel firma, infernumque significat, qui tot et tantis erat custodibus. muris, uectibus, seris communitus, ut nulli intreunti esset ad superos reditus expeditus. Quos enim in mundo hostis ille nocendi artifex seducebat et ad peccandum, uel blandiens, uel forte opprimens inducebat, eos ad munita et firma inferni penetralia deducebat, unde illos ad salutem nullius gratia, nullius potentia postmodum educebat. Cum igitur et mundum et infernum Christus moriens triumpharet, et resurgens a mortuis uictor ad celestia remearet, angeli, ut dictum est, tantam miraculi nouitatem uidentes, obstupescunt, imo suum  suppleri numerum nouo aduentu fidelium hilarescunt. »Quis est iste, inquiunt, qui uenit de Edom, tinctis uestibus de Bosra.« Quis est iste qui confringens inueteratum inferni munimentum, et cunctis retro seculis eius inuiolabile firmamentum, uictor inde reuertitur nullum belli preferens instrumentum, sed assumpte carnis tinctum sanguine uestimentum? Ceterum, etsi Deus bonitatis sue gratia miseratus est hominem et redemit, et de claustris infernalibus, que munita et firma uidebantur, exemit, ipse tamen diabolo quem nullius deceptio, sed sua solius peruersitas interemit, terram suam, id est ius peccati solidum non ademit. Hanc illius possessionem iusta Dei bonitas non inuasit, nec illi compatiens salutarem penitentiam  persuasit, sed quia malitie primus inuentor est et deliquit, inuentum suum ei Deus proprium dereliquit. Omne igitur peccatum diabolus sibi uult ut proprium uindicare; et Deus iudex iustus, ut reprobum non cessat uindicare, ille illo, ut pastu gratissimo delectatur; iste illud, ut sibi contrarium exsecratur. Ideo dicit ei: »Terram comedes cunctis diebus uite tue .« Et per Isaiam: »Serpenti, puluis panis eius .« Sicut enim Deus pascitur celestibus, id est iustitia, munditia, ueritate, sic terrenis diabolus, peccato uidelicet, immunditia, falsitate: et sicut ille, sic iste cibos sibi similes expetit et affectat, et eorum alterum cibus alterius non delectat. Propter quod Paulus:  »Deponentes, inquit, mendacium, loquimini ueritatem .« Et ad Colossenses: »Mortificate, ait, membra uestra que sunt super terram .« Non igitur ea que sunt super celum.



CAPUT XXXIu.

Neque enim mortificari precipiuntur iustitia, prudentia, temperantia, fortitudo, quibus subuectum hominem celi suscipit altitudo, dum illum faciunt a terreno peccati contagio procul esse, affectuque et merito summis et celestibus interesse. Nec illa etiam mortificare prudens Apostolus nos cegit, quibus plasmator noster Deus corporaliter nos compegit, que non nostro opere, sed suo per se tempore moritura in uitam sunt celestem resurrectionis  575 beneficio transitura. Illa igitur subdolus nos decepit, quorum compactione membra predictus Apostolus mortificare nos precepit, quorum lenociniis serpens ille peruersus operator miseros nos infecit, et infectione misera sui similes nos effecit, quorum, nobis ne forte ignorantiam pretendamus, uult ut huius mandati consequentiam attendamus, qui ea que mortificari precipit diligenter, nominatim exprimit consequenter. Dicto enim: »Mortificate membra uestra, que sunt super terram,« subiecit: »Fornicationem, immunditiam, libidinem, concupiscentiam malam et auaritiam, que est simulacrorum seruitus .« Et paulo post: »Deponite, inquit, iram, indignationem, malitiam, blasphemiam .« Hec membra sunt que a  celo uel celestibus longe facta, super terram, uel in terram sui merito sunt redacta; que ipsi diabolo in possessionem propriam derelicta, eius quoque ministris ad suam ipsorum perniciem sunt inflicta. Hec sunt membra quibus corpus compingitur iniquorum ; hec terra quam caput comedit perditorum, quam uult doctor egregius uel nos penitus non habere, uel saltem hoc in nobis, non regnum, non dominium obtinere. »Non regnet, inquit, peccatum in uestro mortali corpore .« uult Apostolus in nobis peccatum uel non esse, uel dominandi priuilegio non preesse: sed et si forte impudens nostre obmurmurat iussioni, tamen uel inuitum nostre subiici ditioni. Quod per Isaiam Dominus misericorditer et promittit, et per suam  gratiam suis dare fidelibus non omittit, dicens se precelsis eorum uirtutibus presidere et peccatum suum ipsis conculcantibus subiacere: »Celum, inquit, sedes mea, et terra, scabellum pedum meorum .« Celi nomine uirtutes estimo figurari, que ab imis et luteis dignitate propria merentur sequestrari; et quo ab his subtilitate defecata sublimius se absentant, eo familiarius diuino conspectui se presentant. In quibus Deus ob hoc sedem perhibet se habere, quia constat illas ei non mediocriter complacere, et quarum puritate suis oblata conspectibus hilarescit, in eisdem sedens regnans, iudicans requiescit. Terra uero, peccatum est, quod quia summa et celestia uidentur exsecrari,  in inferioribus meruit collocari, et remotum a uirtutum fastigio sibi in uno quasi globo et glutino sic coheret, ut tanquam massa plumbea in suo semper perseueret. Hoc autem peccatum non solum a sua manu, uel dextera uel brachio longe fecit, sed abundante gratia suis cum pedibus sic subiecit, ut possint et illius molestiis fortiter repugnare, et uictores illud, tanquam platearum lutum uel puluerem conculcare. Manus Dei uel dextera uel brachium, Christus est, qui aduersus peccatum suum nullam penitus luctam gessit, quia iniquitas et peccatum ad eum penitus non accessit, sed suis illud pedibus permisit aliquantulum admisceri, ut in eius prelio possit, ut scriptum est, Isrel exerceri. Pedes uero eius, electi eius sunt qui uerbo et exemplo ad beneuolos  eum deferunt auditores, ut et illi efficiantur suscepto uerbo fidei pugnatores. De quibus Isaias: »Quam pulchri super montes, pedes annuntiantis et predicantis pacem .« Isti pedes Domini cum aduersus peccati occurrentes molestias gerunt bellum, ipso Domino presidente illud sibi redigunt in scabellum, et quorum ille uirtutibus tanquam celo dignatur presidere, terram, id est peccatum facit eis, ut scabellum pedibus, subiacere. In hac terra, illa de qua sermo nobis est, apis dicitur conuersari, quia illicitam carnis appetentiam certum est intra uitiorum numerum deputari, quibus omnibus aduersarius ille nequam, utpote terre, conceditur principari, qui celo et celestibus iustorum uirtutibus non desinit aduersari. Denique Paulus cum uitiorum  catalogum contexuit seriatim, ipsam carnis appetentiam inter illa posuit nominatim, et a membris que super terram sunt, eam censuit non excludi, nec liberum a peccato qui senserit eius lenocinio se illudi. »Mortificate, inquit, membra uestra, que sunt super terram, fornicationem. immunditiam, libidinem ,« etc. Quicunque ergo tangitur huiusmodi uel ad modicum passione, qui uel eius mulcetur lenocinio, uel aculei mordetur lesione, profecto sese intra sibi positos limites penitus non arctauit, sed de iure diaboli, de terra eius aliquid usurpauit. Quod cum in illo idem nequam spiritus recognoscit, cum tumultu et arte subdola reclamat proprium et reposcit, uultque malignus artifex, ut quod usurpatum est, auidius teneatur, ut quo iustius,  eo infestius reposci mereatur. Nec tamen ob hoc reperit ut uelit rehabere, et ablata homini solus eadem possidere, sed quasi exploratoribus premissis fraudulenter ipse predo tyrannicus adesse festinat consequenter; et si persenserit premissos, recipit diligenter, in suo tanquam iure dominium exercet uiolenter. Que uiolentia, sicut nonnisi diabolo nequiter immittente, sic fit non nisi Deo iustius permittente, et hec permissio qua uelut percepto signo diabolus effrenatur, apud Isaiam sibilus appellatur. »Sibilabit, inquit, Dominus musce et api, que est in terra Assur, et uenient et requiescent in torrentibus uallium .« Sibilat Dominus musce et api, cum aduersus eas fortitudinis aciem non producit, cum iusto suo iudicio, a nostri custodia  se subducit, cum sine gratia, nostri deserit arbitrii libertatem, cum nostram non conseruat munimento 576 continentie castitatem. Hec autem non agere, quid est aliud quam signum irascentis et nos procul a se in manus hostium relinquentis? Quid est, inquam, aliud quam quidam sibilus prouocantis, et ad predam preoptatam raptores maleuolos inuitantis? uidetur enim illos quodammodo prouocare, cum ultro se ingerentes non curat culpis exigentibus reuocare, cum uelut ouem miseram lupo rapido preostendit, et ad illum deterrendum, manu baculum non extendit. Sic etiam de conclaui firmissimo cibi nonnunquam exponuntur, et eisdem expositis nulli custodes imponuntur, et cum nulla repagula catulis  auidioribus opponuntur; quid nisi cibi neglecti eis quodammodo apponuntur? Ad illos quippe neglectos currunt etiam non uocati, tanquam uoce uel sibilo fuerint inuitati et sua eos quasi iure auiditas illuc pellit, unde presens custodia non repellit.



CAPUT XXXu.

Ideo de musca et api dicitur: »Et uenient et requiescent in torrentibus uallium .« Cum sibilat illis Deus, id est cum nostre castitatis et continentie lorum laxat, et eo quod ipse nouit consilio, a districta nostri custodia se relaxat, cum lumbos nostros, iuxta quod mandat Apostolus, non precingit, cum renes et cor nostrum forti cinctorio non astringit, musca et apis, id est carnales illecebre,  uelut de insidiis erumpentes, multoque examine nostrum habitaculum irrumpentes, accepta garriendi licentia largius efferuescunt, et tanquam uoti compotes in torrentibus uallium requiescunt. Torrentes uallium sunt impetuosi fluctus cogitationum. Torrentes naturalis fontis exuberantia non impacti, sed guttis pluuialibus tumefacti, iuga montium et camporum plana fluxu precipiti deferentes, multoque impetu ad profunda uallium confluentes, collectis et aduectis sordibus easdem ualles inficiunt, talique affluentia immundos in eis lacus efficiunt. Sic uoluptatum carnalium affectiones non de puritatis fonte uiuido generate, sed minutis et multis suggestionum imbribus confortate, in excelsis et planis iustorum  meditationibus locum et requiem non habentes, nec a fluxu precipiti collectam immunditiam cohibentes, defluunt ad cogitatus depressos, et pusillanimos infirmorum, et uelut grato in receptaculo in eis edificant sentinam uitiorum. Cuiusmodi cogitatus quamuis multo examine congregatos, quamuis multa duritia usuque diutius congelatos diuina tamen presentia districte iudicans scindi facit, et sicut a facie ignis ceram uel glaciem liquefacit. Quod Micheas propheta insinuans: »Montes, inquit, consumentur subtus eum, et ualles scindentur sicut cera que fluit a facie ignis, sicut aque que decurrunt in preceps .« ueniente quippe districto iudice, subtus eum, montes, id est peruersorum congeries operum consumentur, et que superbe in  actus processerant ad nichilum reducentur. uallis quoque, id est secreta et profunda cogitatuum latibula discindentur, et que impunita latere sperauerant, grauiter puntentur. Sicut nulla tumens operum confidentia eius grauiter presentiam sustinebit, sic et eum profunda cuiusquam cogitatio non latebit, sed in lucem proferet quod in tenebris latere putabatur, sicut et Cumea uates illa prophetice Sybilla protestatur:

Deiiciet, ait, colles, ualles extollet ab imo.
Deiiciet colles, cum manifesta opera ultione superducta potenter conculcabit: extollet ualles, cum occultos cogitatus sibi uidenti omnia presentabit, cum eisdem scrutator rerum et cordium grauiter imminebit,  et graui cum potentia suum in eos iudicium exercebit. Quod per prophetam Iel terribiliter comminatur, cum se ad iudicandum uenire protestatur, dicens quia in uallem Iosaphat eos qui iudicandi sunt adducet, et illic eis pro merito penam celerem superducet. »Cum conuertero, ait, captiuitatem Iuda et Ierusalem, congregabo omnes gentes, et deducam eas in uallem Iosaphat, et disceptabo cum eis, ibi super populo meo, et hereditate mea Isrel quos disperserunt .« Cum eos qui in mundo mundi lenocinia non affectant, quos captiuos in hac uita seductibiles carceris blanditie non delectant, qui peccata sua humiliter, et Deum uiuum ueraciter confitentur, qui pacem ueram et eternam interioribus oculis intuentur; cum eos, inquam, Deus conuerterit  ad obtinendam certo spei federe libertatem, tunc congregabit reliquos ad sufferendum grauem equitatem. »Congregabo, inquit, omnes gentes et deducam eas in uallem Iosaphat.« Iosaphat interpretatur iudicium Domini. In uallem autem Iosaphat Deus gentes congregat et adducit, cum ad profunda cogitationum suarum iudicandos quosque reuocat et reducit, ut illic eos districte arguat et accuset, ubi eos aliqua uerborum oppansio non excuset. De qualitate enim meritorum non exteriora quelibet, sed internos interrogat cogitatus, ad quos cum fuerit peruersus quisque districto iudicio reuocatus, scire compelletur, et que neglexerit indicta, et que dilexerit interdicta. Unde scriptum est: »In cogitationibus impii interrogatio erit .« Interim  uero in torrentibus, quorum affluentia huiusmodi uallium profunda sordescunt, musca et apis gratanter requiescunt, quia carnis illecebre cum inflammant lumborum officinam, gratum habent rapacem fluxum cogitatuum et sentinam. 577 Que nimirum nec uenirent nec preualerent, nisi eis diuina iustitia sibilaret, nisi permissione sua optatum eis Deus aditum relaxaret, qui cum iustus iudex nos non bene meritos quasi disponit obliuisci, illas pestiferas iuxta suum libitum aduersum nos permittit proficisci.



CAPUT XXXuI.

Hoc percepto sibilo aduersus Dauid regem fortiter eruperunt, inuentumque in solario, captum  mente, uagum oculis reddiderunt, quarum ille mollibus lenociniis eneruatus obediuit, amplexuque illicito uxorem Urie ruptis continentie legibus appetiuit. Hanc etiam acceperant, sibilantes Dei permissionem, cum paterno sublimem solio, eruditum impetunt Salomonem, cuius sapientiam fatuam, et fortitudinem elumbem effecerunt, et decorem castitatis intemperantie sordibus infecerunt. Habens enim ille, ut legitur, reginas sexaginta, et concubinas octoginta, uel secundum quosdam, septuaginta uxores, trecentas concubinas, preter eas etiam ad iuuenculas et scorta passiua uagus et incontinens se extendit, quorum nequaquam diuina Scriptura numerum comprehendit. In hoc Dei sibilo eius ira patenter demonstratur,  cum immissa uel permissa grauis in nos tentatio debacchatur, a qua permissione uel sibilo, si illius iustitia superducto silentio non desistit, tot et tantis tentationum molestiis nostra infirmitas non resistit. Unde nobis necesse est ut hunc a se Deus sibilum remouere, et quietum sibi dignetur silentium admouere, ut scilicet non super nos eius ira tumultuosius efferuescat, sed indignos miserans, grato sub silentio conquiescat. Ea enim sibilante uallis nostra diluuio torrentium inquinatur, et mens nostra flexo genu fortitudinis incuruatur, cuius cum incuruata fuerit rectitudo, transit per eam sequens hostium multitudo. Hi sunt qui iuxta Isaiam dicunt anime: »Incuruare ut transeamus .« Cum uero transierint, iam  non uel dicunt, uel loquuntur, sed iuxta Sophoniam sibilare potius asseruntur, ut dicendo, malignorum consilium miseris infunditur, sibilando triumphantium garritus, et tripudium effundatur. »Omnis, ait Sophonias, qui transit per eam sibilabit, et mouebit manum suam .« Sibilus iste et mota manus quid nisi quedam esse uidetur locutio, qua cunctis manifeste declaratur illorum seductio, qui cum per animam incuruatam uiderint se transisse, exsultant et insultant, nec tacent iuxta propositum se uicisse. Magna quippe est exsultatio populi triumphantis, multa cachinnnatio, multus sibilus insultantis, magnus concursus magnusque strepitus colloquentis, magnus denique fastus uictorum more spolia diuidentis.  Unde Isaias: »Sicut exsultant, inquit, uictores capta preda quando diuidunt spolia .« Iste hostium sibilus, ista eorum exsultatio uel insultatio, non mitescit, iste insultantium strepitus nullo sub silentio delitescit, si non et Deus a predicto uelit sibilo reticere, suoque illorum silentium extorquere. De quo eius silentio predictus Sophonias: »Dominus, inquit, Deus in medio tui fortis silebit in dilectione tua .« Cum enim tenerius Deus diligere nos disponit, predictum sibilum premit fortiter et seponit, et grandinem ire sue in misericordie mutat rorem, uentosque minaciter sibilantes aure tenuis in plangorem. Aurora flante hostes prius effrenati fortiter reprimuntur, et eorum  tripudia graui silentio comprimuntur, fretum nostrum in campos equoreos complanatur, fluctus silent, nauis illorum silentio gratulatur. »Statuit, inquit Dauid, procellam eius in auram, et siluerunt fluctus eius, et letati sunt quia siluerunt .« Cum procella pellitur, tenuis aura spirat, uentorum quassa flatibus aduentu silentii mens respirat, et quo ei profusius grata serenitas illucescit, eo serenius presentia grati muneris hilarescit. In hoc enim sibi Deum intelligit presto esse, suis eum precibus, suis desideriis non deesse, et quem in procella uentis et turbinibus irascentem, in flatu aure tenuis sentit benigne miserentem.



CAPUT XXXuII.

Ista est forte aura quam sentire legitur Elias fugitiuus,  cum in fugam celerem timore eum cogeret oppressiuus, cum fuge presidio, regine seuientis minas euaderet, et in spelunca latens Deum sibi quodammodo presentem attenderet. »Et post ignem, ait Scriptura, sibilus aure tenuis ;« signum est gratie spiritalis quo propheta corde pauido fugiens conuenitur, et ei spes gratie consolantis, uel presentis solatium impertitur. Sicut enim flatu uel sibilo Deus aliquoties se iratum, sic flatu uel sibilo signat plerumque se placatum, et hec signa eius iram uel gratiam eloquuntur, quod planius innotescit cum effectus uarii consequuntur. »Flauit, inquit Moyses, spiritus tuus, et operuit eos mare, submersi sunt in aquis uehementibus .« Quid flatus iste nisi irascentis et iubentis Dei loquitur  uoluntatem, punire disponentis Aegyptiorum persequentium prauitatem, et mare statim, uelut intelligens signum ire, festinat incredulos aquis uehementibus operire? Sic et illic manifeste sibilus iram signat, ubi peccatoris diuitis eternum interitum Iob designat, cum illius perditionem uidens iudex seuissimus imminere inuenitur uel irascens 578 ridere, uel tanquam ridens ueraciter succensere. »Stringet, inquit, super eum manus suas, et sibilabit super illum, intuens locum eius .« uidens quippe Deus in sua et auaritia, et malitia diuitem obstinatum, et ad perditionem suam obstinata nequitia destinatum, stringit super eum manus suas quasi ridens, et plausu manuum significans se letari, quod tale studium tali uideat pretio munerari.  Sibilat etiam super illum, indignans et pro nichilo ducens contumaciam presumentis, in malum suum tempus continuum et operam insumentis, intuens locum eius, quod uidelicet non sit a proposito rediturus, sed in locum suum, id est sibi congruum tanquam Iudas Iscariot abiturus. E regione, cum post resurrectionem suis Christus discipulis se ostendit, et noua eis carismata sue largitatis impendit, insufflauit et dixit eis: »Accipite Spiritum sanctum .« Quid autem gratie presignaret quod discipulis insufflauit, uerbis sequentibus intimauit: »Accipite, inquiens, Spiritum sanctum,« ut certum sit quia sicut uerbum inuenitur flatus significans preuenire, sic uerbum consequens, occultum signi  mysterium aperire. Paruo tempore post, cum iterum uno conclaui pariter clauderentur, et uel metu Iudeorum, uel exspectatione promissi muneris tenerentur: »Factus est, inquit, repente de celo sonus tanquam flatus uehemens, et repleti sunt omnes Spiritu sancto .« Tali flatu, tali signo, tali Deus sibilo prelocutus locutionem suam effectu est operis prosecutus, et quod mystico flatu uel sibilo designauit, dans illis uehementem affluentiam spiritus consummauit. Inde est forte quod nati carnaliter, cum spirituali lauacro renascuntur, et ministerio sacerdotis aqua baptismatis abluuntur, eumdem ministrum uidemus in fontem mysticum insufflare, ut signe illi fonti uiuificantem spiritum aduentare. Ab hoc flatu uel sibilo Deum uolumus non  silere, seu nostris eum precibus, nostris clamoribus respondere, ut et nobis infundat gratiam requirendi, et ipse propitius non differat beneficium respondendi. »Ad te, inquit, Domine, clamabo, Deus meus, ne sileas a me, ne quando taceas a me .« Et alibi: »Ne sileas quoniam aduena ego sum apud te, et peregrinus sicut omnes patres mei .« Non silet Deus a nobis, cum flatu mystico baptismi fontem purificat, cum exspectatione sollicitos uehementi spiritus flatu letificat, cum sibilo aure tenuis dignatur timidos refouere, cum denique nobiscum usque ad consummationem seculi permanere. De quo sibilo per Zacariam: »Sibilabo, inquit, eis, et congregabo illos, quia redemi eos .«



CAPUT XXXuIII.


Nec solum flatus, uel sibilus uicem uerbi uidetur obtinere, et his modis quos diximus, et forte pluribus silentium remouere, sed et tuba, et buccina, et pleraque huius uel alterius generis instrumenta ad pellendum eque silentium, et explendum uerbi officium sunt inuenta. Unde et in bellis in quibus egent uoce maxima conuocari, et ad fortiter insistendum, uel fortius resistendum omnes pariter incitari, quia uisum est oris uerbum satis conueniens, uel sufficiens non haberi, tubam et buccinam Scriptura perhibente legimus adhiberi. Quia enim nullius uox tam clamosa poterat inueniri, que tam longe lateque posset ab omnibus exaudiri, congruum duxit humana prudentia inuenire quelibet instrumenta,  que plenius sufficerent ad proferendum huiusmodi conuenientius hortamenta. Quod nimirum inuenitur et Dominus non tacere, cum per manum Moysi curat filios Isrel edocere non solum quid pacis tempore sint acturi, sed etiam qualiter ad belli discrimina processuri. »Si exieritis, inquit, ad bellum contra hostes qui dimicant aduersum uos, clangetis ululantibus tubis, et erit recordatio uestri coram Domino Deo uestro, ut eruamini de manibus inimicorum uestrorum .« Non uult Deus eos nisi tubis clanxerint ad bellum procedere, non furtim et cum silentio aduersantes hostes impetere, sed clangore ualido ipsos copiosius et alacrius promoueri, et ipsorum aduersarios soluta resistendi fortitudine  perterreri. Tubarum enim excitati sonitu bellatores confluunt copiosi, et ad bellum fortius ineundum redduntur animosi, et qui se fortes et alacres senserint, minas et cedes spirant, pusillanimes uero, exemplo fortiorum erubescunt forsitan et respirant. Ipsa quoque bellatorum animalia uel iumenta que in equestri acie non parua conferunt adiumenta, tubarum sonitu ferocius inardescunt propulsaque timoris ignauia spe proximi certaminis hilarescunt, uix intra fines debitos posset equus superbiens contineri, indignans sub silentio sessoris imperio cohiberi, spumat ore, naribus stertit, ungula terram fodit, et dum a cursu uel conflictu more impatiens uix differtur, nesciens stare loco, breui spatio frequentius circumfertur. Ille etiam  elephas, cuius esse perhibetur tam incredibilis fortitudo, ut in ipso magna turris, et in turre deferatur militum multitudo, sicut uiso sanguine, ut Scriptura perhibet, acrius animatur, sic forte audito clangore buccinarum, animosius efferatur. Recte ergo apud illos quos bello uoluit strenuos exhiberi 579 tubas, uel buccinas Deus precipit adhiberi, ut ex inde presens ille carnalis populus commodum temporale, post futuri consequantur intellectu mystico spiritale. Sic enim illorum bella Deus uoluit ordinare, ut magis intenderet spiritales pugiles informare, qui non aduersus carnem et sanguinem, id est materiales homines colluctantur, sed spiritibus ereis spiritali fortitudine reluctantur. Quod in ipsis uerbis Domini quibus illum uidetur  populum commonere, si retractet diligentius posset quis liquido peruidere, que sic texunt historiam illi populo litteralem, ut in ea magis expostulent sensum accipi spiritalem. Cum enim dixisset Dominus: »Si exieritis ad bellum contra hostes qui dimicant aduersum uos, clangetis ululantibus tubis,« adiunxit: »Et erit recordatio uestri coram Domino Deo uestro .« Ut uidetur, ad hoc iubet eos non sine tubis clangentibus preliari, ut ad clangorem tubarum illorum ualeat recordari, tanquam ipse bellantium non facile recordetur, nisi clangentibus tubis ad eorum memoriam excitetur. Et forte ita se ueritas rei habet, ut cum Dei populus uult ad prelium proficisci, ambiens triumphatis hostibus uictoriam adipisci, inueniatur Deus quasi  preliantium obliuisci, nisi tubarum clangore compellatur eorum reminisci. Nam cum sit populus idem, spiritalis prelii discrimen aggressurus, et incerto euentu aduersum spiritales nequitias congressurus, si rectores et doctores eius suis eum non instruant monitis et doctrina, Deo non recordante gaudebit eorum aduersarius de ruina. Sermo quippe et instructio qua debet rector populi sollicitus insonare, et clamore indefesso tanquam tuba uel buccina personare, pellens torporem ignorantie, reddit populum eruditum, et eruditionis beneficio ad agenda prelia fortiter expeditum. Huius autem populi qui doctrina congrua salubriter informatur et informatione salubri ad resistendum hostibus utiliter animatur,  Deus iuste misericors et iustus misericorditer recordatur, ut ei prelianti uictoriam de aduersariis largiatur. »Erit, inquit, recordatio uestri coram Domino Deo uestro, ut eruanimi de manibus inimicorum .« Et ne forte qui debeant esse populi tubicines ignoretur, quibus scilicet clangendi ministerium specialiter assignetur, idem Dominus qui haberi tubas et buccinas imperauit, in eodem capitulo euidentius demonstrauit. »Filii, ait, Aaron sacerdotis clangent tubis .«



CAPUT XXXIX.

Patet quia quibus animarum custodia delegatur, eis quoque ut tubis clangant et buccinis, specialiter imperatur, et qui specialiter aliorum sunt rectores, necesse est ut sint pariter et doctores. Unde infra  in eodem libro Numeri, cum mitteret Moyses millenos de singulis tribubus, ut aduersus Madianitas debeant preliari, et iuberet Phinees sacerdotem eisdem exercitibus principari, inter cetera que illi et mandauit et donauit, ad bellum strenue peragendum, tubas quoque dedisse legitur ad clangendum. »Millenos, inquit, de cunctis tribubus misit Moyses cum Phinees filio Eleazari, et adiunxit: »uasa quoque sancta et tubas ad clangendum tradidit ei .« Moyses legislator  typum tenet Christi, qui cum fideles suos ad expugnandum inuisibiles hostes mittit, missos laborare morbo ignorantie non permittit, sed talem illis prudenti ordine dat rectorem, cuius meritis et doctrina Deum sibi pronum sentiant  adiutorem. Eorum enim rectori uasa sancta et tubas ad clangendum tradit, que non solum eidem utilia sunt rectori, sed etiam non mediocriter populo necessaria bellatori. »uasa, inquit, sancta et tubas.« Bona quidem munera, bonus et munerum ordo. uasa, corpora nostra sunt, quorum, etsi materia lutea esse et fragilis perhibetur, in ipsis tamen thesaurus inuisibilis continetur, dum in eorum gurgustio nostre anime demorantur, quarum presentia eadem ipsa corpora uegetantur. De quibus Paulus: Habemus, inquit, thesaurum istum in uasis fictilibus .« Que uasa uenustantur non parue gratia sanctitatis, si munda refulserint candore debite castitatis, si eius intuitu cui debemus nos  acceptabiles exhibere, abhorrentes illicita, diligimus etiam a licitis abstinere. »Continuimus nos, inquit Dauid, ab heri et nudiustertius, et fuerunt uasa puerorum sancta .« Hanc autem continentie sanctitatem nulli magis quam ecclesie rectoribus estimo conuenire, qui sicut honore dignitatis, sic merito sanctitatis debent subditos preuenire, quibus non satis conuenientem formulam dant uiuendi, si non precesserint per modestam et honestam semitam continendi. uel forte uasa, nostre anime possunt dici, in quibus aut deserente gratia, iniquitates et uitia colliguntur, et ipsorum merito uirga ferrea confringuntur; aut largiente Deo, uirtutum carismata congregantur, et ab ipso largitore suorum merito munerum conseruantur. Que enim  sunt in contumeliam, merentur reprobari, que uero in honorem, ab ipsorum opifice conseruari, et aurea et argentea intra gazophylacium admittuntur, immunda et lutea in sterquilinium confracta remittuntur. Illa que sunt in honorem et flagrant munere sanctitatis, grata sunt ipsi Deo interne flagrantia caritatis, cum scilicet non sola superficies, tanquam 580 paries subdole dealbatus, sed illi se presentat recessus conscientie defecatus.



CAPUT XL.

Denique fatue uirgines, quia in his uasis nequaquam oleum habuerunt, id est intra recessus anime sanctitatis uere flagrantiam habere neglexerunt, cum ad Sponsi ianuam inani conscientia deuenerunt, clausam sibi et nullis aperiendam precibus  inuenerunt. »Domine, inquiunt, Domine, aperi nobis. At ille: Amen dico uobis, non noui uos .« In quo illarum fatuitas et fatua uacuitas ueraciter experitur, quod ad Christi nuptias non qui clamauerit, sed qui attulerit, exauditur, et illarum ianua non uocibus, sed muneribus aperitur, et Sponsus ille non uocanti, sed donanti propitius inuenitur. »Non omnis, ait, qui dicit mihi, Domine, Domine, intrabit in regnum celorum .« Et ideo in Exodo: »Non apparebis, inquit, in conspectu meo uacuus .« Quod de nostris litteris in suas ethnici litteras transtulerunt, et eos transferentes posteri fauorabiliter extulerunt, et quod illi a nostris prioribus et potioribus acceperunt, posteri commendantes grato usu et memoria receperunt:

 Si nichil attuleris, ait quidam, ibis, Homere, foras.
Et Plautus in Asinaria: »Si affers, inquit, tunc patent, si non est quod des, edes non patent.« Quis inter scholares clericos qui frequentant litterarum secularium lectionem, non facit frequentius istorum uersuum mentionem, et a quo uerbum istud iucunde et memoriter est retentum, non commendat auctores, tanquam illorum fuerit hoc inuentum? Quanquam illi huiusmodi sententiam quodammodo peruerterunt et ad demonstrandam quorumdam auaritiam conuerterunt, qui iuxta Isaiam , diligentes munera, sequentes retributionem, aliquos ueneratione debita non attendunt, nisi quos afferre  sibi munera deprehenderunt. Apud quos qui apparuerit uacuus, putatur et fatuus, et e regione fatuus non putatur a quocunque multa pecunia computatur. Propter quos illud uulgo frequentius uentilatur; uacui thalami faciunt dominam fatuam, quia cuius offerendis muneribus indigens manus caret, eius sapientia apud illos commendabilis non apparet. Ceterum Deus qui auaritie morbum nescit, propter se nostra munera non exposcit, sed nobis consulens, uult nos inanes et uacuos non haberi, sed maiestati sue onustos et diuites exhiberi. uult nos esse uasa non uacua et deserta, propter immunditiam grauitatis, sed munda et referta copioso munere sanctitatis, ut nos et eligat sue gratia bonitatis, et electos diligat fructuose nostre merito uoluntatis.  Quale uas uoluit illum esse et sue uoluntatis gratia dedit esse, qui sui precedentibus meritis non electus, cum iram meruisset, misericordiam est adeptus. »uas, inquit, electionis mihi est iste .« Hoc in typo Moyses Phinees filio Eleazari tradit uasa sancta, ut scilicet eum quem preliaturo populo uult preesse prefiguret donis mysticis sanctum esse, et corpus eius uel animam uel utrumque potius tanta sanctitudine dilatari ut eum iure debeat sequens populus imitari. Et quoniam non expedit ut sit mutus qui ordinante Deo est ad presidendum populo constitutus, proinde Moyses Phinees sacerdoti tubas dedit, ut eo tubicinante bellatores et uelocius congregentur, et ad bellum peragendum fortius animentur. Neque enim sufficit  prelato ceteris se prebere ductorem, nisi etiam exhibuerit se doctorem, ut cum uiam sequentibus monstrauerit preuius ambulando, ad hanc eos nouerit animare dignis sermonibus predicando. Ideo cum de Paulo dixisset Dominus: »uas electionis mihi est iste,« subiunxit: »Ut portet nomen meum coram gentibus et regibus et filiis Isrel ,« dans intelligi quia in illo esset non solum ueritas sanctitatis, sed et sancta predicatio ueritatis, ut cum in abscondito cordis sui Deum ueraciter adamaret, ipsum quoque Iudeis et gentibus sermone congruo predicaret. Nam qui ad diligendum Deum interius inardescit, si tube carens sonitu, sub torpenti silentio delitescit, sibi soli utcunque consulens, ceteris exhortatione necessaria non succurrit, et illis fugientibus   cum aqua et panibus non occurrit. Hic si in acie bellica dux constituitur aliorum, et in forti negotio cura ei committitur bellatorum, quantum illis prodest exerta fortitudine preliandi, tantum, imo plus obest non habens sonitum exhortandi.



CAPUT XLI.

Quod prudenter intelligens Aod iudex filiorum Isrel, cum aduersus Moabitas uellet fortiter preliari, et ad idem prelium filios Isrel efficaciter exhortari, »insonuit, inquit, buccina in monte Ephraim, descenderuntque cum eo filii Isrel, ipso in fronte gradiente .« uidetis quia percepto signo iudicis filii Isrel congregantur, et ad sonum buccine amore preliandi uiriliter animantur, quorum  forte nullus uel rarus admodum conuenisset, si ad bellum procedere iudex cum silentio uoluisset. Nunc uero quis e populo iudicem non audiret, quis audito non diligentius obediret, cum ille et buccina fortiter personaret, et hoc in monte Ephraim ut idem sonitus clarius reboaret? Sicut in monte nonnunquam uexillum collocatur ut 581 longe lateque a pluribus et remotioribus uideatur, sic etiam in monte, prudenti consilio tuba uel buccina conclamatur, ut idem clamor et melius et remotius audiatur. »Insonuit, inquit, buccina in monte Ephraim « Ephraim interpretatur fructificatio. In monte ergo frugifero, id est in fructuosa eminentia meritorum, in fructu et profectu operum excelsorum,  bonus iudex studet buccina personare, et ad graue discrimen prelii subiectum populum inuitare. Cuius signum uel sonitum quia de ualle sterili non procedit, dum suos auditores fructuosorum meritis operum antecedit, illi et annuunt, et audito diligentius obsequuntur, eumque precedentem alacritate strenua prosequuntur. »Descenderunt, inquit, cum eo ipso in fronte gradiente .« Iste et cum loquitur, uult ceteris esse sublimior, et cum progreditur nichilominus eisdem anterior, ne uel tacens silentii nocentis arguatur, uel indigne loquens, presumptor et garrulus uideatur, ne gradiens incurrat delicate uitium tarditatis, sed omnibus, in omnibus pretendat et ostendat condignam formulam sanctitatis. Hoc est quod Isaias mysterialiter uidetur  ostendere cum eum qui euangelizat in excelsum premonet montem ascendere, tanquam euangelizandi ministerium nullus sibi debeat usurpare, qui illud habitatione infima elegerit deturpare. »Super montem, inquit, excelsum ascende tu qui euangelizas Sion .« Quod si precesserit in excelsum montem ascensio, non est arguendum si predicandi sequatur presumptio, quia illa predicatio digne fortitudinis inuenitur, que excelso montis cacumine premunitur. Ideo illic sequitur: »Exalta in fortitudine uocem tuam « Cum enim predicaturus in montem ascenderit, et quadam uiuendi prerogatiua quasi uictorie signum leuauerit, recte ab inferioribus longe lateque meretur audiri, qui primum uite merito studuit arduus et conspicuus  inueniri. Unde alias idem propheta: »Leuate, inquit, signum et exaltate uocem, leuate manum et ingrediantur portas duces .« Si leuatum signum, si uox clarius exaltata, et docendi manus, id est operatio fuerit eleuata, duces nostri cum repulsa de prelio non redibunt, sed triumphantibus aquilis portas hostium introibunt. Ad uigilem eorum instantiam, ad instantem mouet presentiam, uectes oppositi relaxantur, uires hostium infirmantur, muri denique per circuitum funditus collabuntur, cuncta prius resistentia graui excidio subuertuntur.



CAPUT XLII.

Quod Iosue filius Naum in illo pulchre prelio figurauit, quo ciuitatis Iericho fortitudinem debellauit, ad quam debellandam non arcus et gladius  inuenti sunt preualere, sed buccine sacerdotum precipuum uictorie titulum obtinere. Mandauit enim Iosue ex precepto Domini, ut septem sacerdotes cum buccinis arcam federis anteirent, et tam ipsi quam omnis exercitus ciuitatem Iericho per sex dies totidem uicibus circuirent, septimo autem die circuitum septies iterarent, et in circumeundo, non uerbis sed buccinis personarent. »Circuite, ait, urbem semel per diem, sic facietis sex diebus; septimo autem die sacerdotes tollant septem buccinas quarum usus est in iubileo, et precedant arcam federis, septiesque circuibitis ciuitatem, et sacerdotes clangent buccinis. Cumque uox tube longior atque concisior increpuerit, conclamabit omnis populus  uociferatione maxima, et muri funditus corruent ciuitatis .« Hoc tubarum uel buccinarum sonitu illa nimirum locutio designatur, que proprio quodam et speciali modo prelatis et sacerdotibus assignatur; qui septiformis spiritus nouam gratiam iubentur non silere, quorum grande preconium non posset aduersatrix Iericho sustinere. Ductiles enim tube quibus isti personant sacerdotes, euangelica predicatio est, quam apostoli et eorum proferunt successores; qui diuino electi munere duces sunt plebium, et doctores, qui sermone ducto et producto, de abstrusa caligine sensuum mysticorum, in subiectis destruunt erectas et munitas moles et machinas uitiorum. Sicut autem per denarium lex data per Moysen plerumque figuratur,  quia in ea mandatorum decalogus litteraliter commendatur, sic per septenarium nostri, huius temporis figuratur plenitudo, in qua per septiformem spiritum datur noue gratie perfecta sanctitudo. In septenario quippe ternarius cum quaternario continetur, quorum alter alteri, ut septem faciant, adhibetur, cum per quatuor mundi plagas infunditur gratia tenende fidei, spei et caritatis, cum quatuor Euangelia euidenter fidem predicant trinitatis; cum in homine quaternarius corporis ternario anime subiugatur, et ipsa anima Deo adherens, unus cum eo spiritus effici gratulatur. Ideo et sacerdotes septem, et tube septem, et dies septem, et septimi diei circuitus septem fuisse perhibentur, cuius uirtute mysterii turres, et menia Iericho subuertuntur, in qua subuersione,  et sacerdotum chorus meritis inualescit, et subiectus Dei populus, adeptis uictorie titulis hilarescit. Denique ille buccine assumuntur, quarum usus 582 est iubileo. »Sacerdotes, inquit, tollant septem buccinas quorum usus est in iubileo.« Iubileum, Hebrei annum quinquagesimum nominabant in quo districte possessiones ad pristinos possessores ex precepto Domini remeabant, in quo fiebat gratuita remissio debitorum, et reddita libertate absolutio seruulorum. Et quia tot et tanta in illo anno beneficia redundabant, illum, ut dictum est, iubileum, id est remissorium appellabant, et in eo tubis, uel buccinis mysterialibus personabant, optateque remissioni clangore festiuo consonabant. Nec solum in iubileo sed in aliis quoque festiuitatibus  tubis mysticis utebantur, et dierum solemnitati clangore consono congruere uidebantur, ut et presentis festi gaudium his qui carnales erant, signis exterioribus demonstrarent, et spiritualiter intelligentibus futura spiritalia figurarent. Unde in Numeris: »Si quando, inquit, habebitis epulum, et dies festos, et Kalendas, canetis tubis super holocaustis et pacificis uictimis, ut sint uobis in recordationem Dei uestri .« Et Dauid: »Buccinate, ait, in neomenia tuba in insigni die solemnitatis uestre .« Quod in Numeris, Kalendas, hoc in psalmo neomeniam dicit. Neomenia dicitur noua luna. Noua autem luna Hebrei Kalendas, id est mensis habebant initium, in quo tubis clangentibus  ex precepto Domini rumpebant silentium; et cum siue illum siue alium diem festum iuxta morem impositum celebrabant, ut eidem festo congruerent, uel potius ut mysterium texerent, buccinabant. Cuiusmodi morem quem Synagoge diuina prisce legis instituto delegauit, Ecclesia tempore gratie a se non penitus relegauit, sed tubas ductiles quibus illa illo in tempore personauit, ista in signa erea forme alterius commutauit. Que cum habet epulum, id est cum in altario corporis et sanguinis Christi conficit sacramentum, et illud per ministrorum manus dat spiritale fidelibus alimentum, cum diem festum agit, cum neomeniam, nouum mensis celebrat incrementum, id est cum solemniter memorat depositum esse uite ueteris detrimentum, et gratie  perfectioris inchoatam plenitudinem uel augmentum, consueuit solemni iubilo signis ereis personare, que apud nos inuenitur usus frequentior campanas nominare. Horum autem signorum tam celebre ministerium in Ecclesiis frequentatur, ut uix aliqua Ecclesia, uel monasterium habeatur, in quo sine huiusmodi signis fidelium populus conuocetur, sine illorum preconio diuinum officium celebretur. Sonantibus quidem illis torpentia noctis silentia dissipantur, dormientes alacritate uigili suscitantur, Ecclesiam ministri adeunt, ad celebrandum synaxim, uel laudes matutinas, forenses uero ad agendum opus manuum per diuersas uigilant officinas. Illa sonant, et necessario quodam iubilo preloquuntur, isti cantu, uel opere iniunctum sibi officium exsequuntur,  eosque nocte uel die, confusa horarum ignorantia non molestat, dum illarum distinctionem signorum clamosa prelocutio manifestat. Horum autem clamor, horum est locutio tam sonora, ut circumquaque penetret eris spatia longiora, et cum uno in loco constringente uinculo teneantur, clauo percussa ferreo longius audiantur. Non ergo inter presentes solum, sed inter absentes etiam et hec signa operantur, quia non uisui, sed magis auditui, remoto silentio famulantur, quia sicut fit silentium cum auris dicitur nil audire, sic illud remoueri, uel potius certum est deperire, cum ad proximos uel remotos inuenitur sonora queuis locutio pertransire. Denique legalis pontifex cum orandi gratia Sancta  sanctorum ingreditur, in tunica hyacinthina tintinnabula ferre precipitur; ut cum ab his qui foris stant oppanso uelamine nequaquam uideatur, mystico tamen sonitu, uel sonoro mysterio significantius audiatur.



CAPUT XLIII.

Est tamen alia quedam signa nichilominus inuenire, que inueniuntur magis uisui quam auditui deseruire, que tam proprie signa esse uerborum perhibentur, ut plerumque non signa sed uerba figurato loquendi genere nominentur. Sunt enim littere, quodammodo ligature, quibus subiecta queuis planities exaratur, et prudenter coniunctis legendi series ordinatur. Unde iuxta grammaticos littera, quasi legittera nominatur, eo quod per eam iter legentibus  prebeatur, uel quia in ceratis tabulis antiqui scriptitabant, a lituris litteras nominabant. Prudens uero antiquitas, que sicut tempore sic etiam cura et prouidentia nos preuenit, hoc idcirco litterarum beneficium adinuenit, ut cum uerba transitoria quisquam figere non ualeret, ea scripto memori quodammodo retineret, dum eorum notas et signa membranis uel tabulis litteraliter exararet, et eisdem inspectis ad memoriam transacta reuocaret. Inter que uerba et signa uerborum, id est litteras, tanta quidem affinitas inuenitur, tanta affinitate significatum et significans deuincitur, ut plerumque uerba que ore proferimus, nominemus litteras translatiue, et e conuerso litteras, que scribuntur dicamus uerba nichilominus abusiue. Sic enim in  codice scripto uerba esse plurima perhibentur, in quo tamen non uerba transitoria, sed mansorie littere ueraciter continentur, et qui uerba Latina loquendo 583 protulerit, Latinas dicitur litteras protulisse, cum certum sit non litteras, que adherent codici, sed uerba transeuntia proferri potuisse. Denique cum Dominus Moysen filiis Isrel prefecisset, eumque in monte Sinai que ab illis uolebat fieri multis sermonibus docuisset, eorumdem sermonum seriem idem Moyses scripsisse perhibetur, ut non solum inter eos qui presentes aderant legeretur, sed apud etiam postfuturos nulla obliuionis litura deleretur. Unde in Exodo: »Scripsit,« inquit, »Moyses uniuersos sermones Domini .« Et longe infra: »Cum per dies quadraginta Moyses  ieiunasset, ut secundo legem accipere mereretur, et ei Dominus in uertice montis familiariter loqueretur: Scribe tibi, ait, uerba hec quibus et tecum et cum Isrel pepigi fedus: et scripsit Moyses in tabulis uerba federis decem .« Ex quo patet sermones seu uerba que nimirum loquendo proferuntur, abusiue pro litteris accipi que scribuntur, et litteras, que uerborum signa sunt, a Domino commendari, dum eas in tabulis precipit exarari. Multo autem ante Moysen, sicut Iudas refert apostolus, Henoch septimus ab Adam prophetauit qui prophetiam suam diligenter litteras commendauit, uolens ut ad posteros litterarum illa uehiculo transferretur, que scripta in presenti uel nusquam uel in canone non habetur. Etsi enim tanti uiri non  contemnenda fuit auctoritas, eius tamen scriptum iam prisca fecit suspectum antiquitas, dubitantibus recte fidei uiris, utrum ab illo omnia essent scripta, quibus erat eius nominis titulatio superscripta. Multi quippe multa scripto et litteris commiserunt, quibus non sua, sed aliorum nomina premiserunt, ut uel scripta sua meliorum titulis confirmarent, uel maiorum titulos scriptis reprehensibilibus infirmarent. Multi etiam, cum scripta maiorum digna laudibus inuenerunt, tabescentes inuidia de suo aliquid immiserunt, iniectaque fece turbauerunt inuentam puritatem, et superseminantes zizania, obscurarunt tritici ueritatem. Quia uero Scriptura Henoch ab huiusmodi libera suspicionibus ad posteros non peruenit, profecto apud eos auctoritatem  canonicam non inuenit, quia, etsi ille non nisi scriptor exstitit ueritatis, tamen posteritas suspectas habuit tam multe litteras uetustatis. Siue igitur hac de causa, siue qualibet alia, scriptura illius in canone non ponatur, eum tamen scripsisse nequaquam dubitatur, quia, ut dictum est, Iudas apostolus hoc in sua Epistola protestatur qui in diuinarum Catalogo scripturarum auctoritate canonica confirmatur. Utrum autem idem Henoch litteras primus inuenerit, an ab aliquo priore inuentas acceperit, ex Scriptura canonica non arbitror esse certum, quod tamen ab aliis utcunque litteris est compertum. uerum quisquis illas inuenerit, nullus in Scriptura canonica isto anterior scripsisse comperitur,  nullus prior inuentum suum mandasse litteris tam ueraciter inuenitur, sed licet apud nos uel uspiam uel in canone inueniri nequeat eius scriptum, tamen scribendi munus ei primo certius est ascriptum. Et recte eum, qui generationis ordine ab Adam septimus nepos erat, auctoritas canonica scripsisse primum asseuerat, quia id muneris nulli est conuenientius attributum, quam ei quem constat septem dona Spiritus sancti assecutum. Quod enim Henoch ad gradum generationis septimum legitur peruenisse, innuit eum septiformem spiritus gratiam inuenisse, ut scilicet a timore inchoans, ad sapientiam meruerit promoueri, et sapienter doctus, doctor minus sapientium exhiberi. Denique spiritus ille Dei ob hoc forte digitus nominatur, quod per eum in tabulis  cordium sapientia describatur, ipse internus scriptor, ipse nichilominus et scriptura, quam de cordibus electorum nulla delet superscriptio uel litura. Qui spiritus, cum predictum Henoch gradatim promouens ad sapientiam sublimauit, suo eum officio nouo quodam genere dedicauit, ut quod ille cordi huius familiariter aspiraret, iste foris ad notitiam ceterorum legibiliter exararet. Scribit itaque ille interius calamo spiritali, scribit iste exterius ministerio litterali; ille uelut templo sibi dedicato cordi presidet sapienti, iste uelut dedicatus obsequitur Domino presidenti. Cui rei conuenit quod Henoch interpretatur dedicatio, quia cum quis ad tantam sapientiam promouetur, ut scribe interiori et ipse scribendo conformetur, solemnis quedam et festiua  dedicatio celebratur, dum scilicet obsequente calamo ipse scriba, uel regente scriba ipse calamus operatur. »Lingua mea,« ait propheta, »calamus scribe uelociter scribentis .« Neque ut estimo digne silentio preteritur, quod translatus idem Henoch nusquam inter homines inuenitur, quia nullus hominum, qui scilicet non nisi humana et transitoria gaudet scire, eum assequi, eum preualet inuenire, qui scribe interioris arcanum sanctuarium introire et ad eius meruit sapientie cubiculum peruenire. Illa enim spiritualis sapientie sublimitas, que perfecto cuilibet est concessa, humana solummodo sapienti prorsus est inaccessa, quia dum ille spiritalibus studiis tanquam diuine faciei abscondito  serenatur, iste humanis et transitoriis actibus conturbatur. »Abscondes,« inquit, eos, in abscondito faciei tue a conturbatione hominum .« Recte igitur Henoch qui ab Adam progressu mystico septimus numeratur, qui inuenta septima a conturbatione 584 hominum feriatur, recte, inquam, illi huius gratia muneris et ministerium delegatur ut librum litteris texuisse ipse primus omnium canonico testimonio declaretur, etsi easdem litteras inuenisse forsitan estimetur. Congruum quippe uisum est earum inuentoribus, ut hoc signo non solum presentes absentibus loqui possent, sed longe post sequentes precedentium uerba nossent, ut qui loquendi imo uiuendi munere iam carerent, manente scripto suo post futuris legentibus uel audientibus non tacerent.



CAPUT XLIu.


Refert autem quidam Iudaice scriptor antiquitatis, quod filii Seth, uidelicet Enos et fratres eius, patrem suum bonis moribus imitati ignauum otium relegantes, dederunt operam honestati, et quia multo tam studio quam ingenio uiguerunt, arcana quedam scientie que latebant ceteros, inuenerunt. Que cum nollent obliuione uel negligentia deperire, sed ad futurorum notitiam ostensione indelebili peruenire, duas sibi columnas, unam lateritiam, alteram uero lapideam aptauerunt, et in eis quod prudenter inuenerant, conscripserunt. Audierant enim predicente sibi auo suo Adam quod processus temporis malitiam hominum sic augeret, ut eam non equo animo diuina potentia sustineret, et ingrauescente malo,  graue humanis rebus exterminium immineret, humanumque genus una uice incendium, altera uero diluuium aboleret. Prudenti ergo usi consilio unam, ut dictum est, lateritiam, alteram lapideam uoluerunt sibi columnam preparare, et eis nouam scientiam scripto durabili commendare, attendentes quia si diluuio inundante, solui lateritia cogeretur, lapidea indissolubilis haberetur, et si solui lapideam ignis angustia perurgeret, lateritia patiens ignium, inuiolabilis permaneret. Et ita profecto inuentum suum arbitrati sunt posse posteris exhiberi, cum eorum Scripturam primo contingeret exterminio non deleri, incerti quidem utrum incendium an diluuium primitus inferretur, certi autem quod imminente altero diutius alterum differretur. Constat autem istos litteras  habuisse qui suam in columnis perhibentur scientiam conscripsisse, et forte ipsi easdem primi litteras inuenerunt, qui homines illius temporis noua scientia, noua sciendi diligentia preuenerunt.

Prima igitur etas illa cui nisi unum labium, nisi una lingua non adfuit, et presentibus consulens et sequentibus prouidens, litterales sibi notas instituit, ut uerbi transeuntis et ueloci transitu pereuntis quoddam exarabile et durabile haberet monumentum et deriuatione perutili transiret ad posteros hoc inuentum. Illud uero labium siue lingua qua illo in tempore populus utebatur, nullo speciali nomine censebatur, quia dissimilis alia nusquam gentium  adhuc poterat inueniri, ad cuius distinctionem suo ista uocabulo deberet insigniri. Sic et litteras quas illa sibi etas primitus exarauit, nullo ut abitror per id temporis uocabulo nominauit, sed littere simpliciter dicte sunt uel scriptura, multo post tempore distinctum uocabulum habitura. In secunda enim etate, cum de oriente profecti filii Ne, campum in terra Sennaar inuenirent, et in eo ad edificandum famosam illam turrim diligentius operam impertirent, obuiante diuina iustitia linguarum multitudine sunt confusi, et cassato proposito seiuncti ab inuicem longe lateque per gentes et familias sunt diffusi. Et quia in familia Heber pristina lingua mansit, in qua et antea diuini cultus religio aliquantulum fuerat et permansit, sicut ab illo Heber familia eius  dicta est gens Hebrea. In hac autem Hebrea gente et lingua, que diuise ab aliis exstiterunt inuente pridem littere perstiterunt, et qui sibi distinctum hoc uocabulum successione quasi hereditaria tenuerunt, sicut Hebream linguam, sic et Hebreas litteras habuerunt, In secunda igitur etate fuisse quidem litteras apud Hebreos scimus; non tamen qui eorum scripserint, uel que scripta reliquerint, comperimus, et uel tota illa etas a faciendo libros siluit et quieuit, uel occulto nobis consilio factus antiquitas aboleuit.

Tertia uero etas que ab Abraham inchoauit scriptores nobis peritos et authenticos ministrauit in qua Moyses a filia Pharaonis inuentus est et nutritus, et processu temporis omni sapientia Aegyptiorum ad  unguem eruditus. Per cuius manum Deus filios Isrel liberauit, et in eremo collocatos mandatis legalibus informauit, precipiens ut eiusdem uerba legis litteris mandarentur, ut adminiculo litterarum indelebili memoria tenerentur. Quod scribendi ministerium eidem Moysi delegatur, ut qui ductor est populi, doctor etiam habeatur, quia et qui ducem se exhibet, debet subditis doctrine pabulum impertire, et doctori nichil magis arbitror expedire quam ipsos quos erudit, uirtutum meritis anteire. Ducit ergo et docet Moyses populum animalem, et ex precepto Domini mandat litteris doctrinam spiritalem, ut non solum qui presto aderant presenti commonitorio docerentur, sed etiam qui longe post lecturi fuerant, prescriptam regulam sequerentur. uoluit autem  Deus et precepta informandis necessaria moribus litteris exarari, et mundi conditionem ad notitiam presentium reuocari, 585 ipsique Moysi que preterita fuerant prophetico spiritu reuelari, et ab eo tam presentibus quam sequentibus rerum seriem litteraliter enarrari. Post Moysen, Iosue filius Nun eumdem populum Domino precipiente duxit, et in terram promissionis, quod Moysi negatum fuerat, introduxit, ibique decem tribubus in funiculo distributionis hereditatem diuisit, et eadem gesta sua premi silentio non permisit. Assumpto enim et ipse calamo litterales apices exarauit, et magistrum minister imitatus, rerum historiam ordinauit, commendans scripta, que et grata presentibus  et utilia posteris iudicauit, in quo non solum res gestas explicauit, ut memoria tenerentur, sed profunda signauit mysteria, ut subtili gratius intelligentia caperentur.

Post id temporis, iudicum series et eorum opera describuntur, qui in eadem etate tertia fuisse cognoscuntur, quorum forte notitiam de medio pridem obliuio sustulisset, si mandata scripto memori non fuisset. In etatis huius prolixo tempore quo nostra hec facta esse Scriptura comprobatur, que prima apud nos auctoritate canonica roboratur, populi gentium sibi litteras inuenerunt, et earum scientia nonnulli apud eos primitus claruerunt.

Ante quidem quam in Aegypto Moyses nasceretur, cum Isaac in terram Chanaan geminorum Iacob et  Esau iam pater haberetur, Argiuis, id est Grecis primus rex Inachus prefuisse, et post ipsum Phoroneus filius eius legitur imperium tenuisse. Filia uero eius Io que alio nomine Isis est appellata, illustris quidem genere, sed ingenio plurimum illustrata, egressa fines Grecie in Aegyptum deuenit, ibique late et, iuste imperans, primum litteras adinuenit. uisum est enim illi quod non solum elegans, sed et necessarium haberetur, ut alter alteri nonnunquam in silentio loqueretur, et remote ab inuicem cum uerba mutua non audirent, secreta uoluntatum mediantibus litteris aperirent. Quod quia Aegyptiis non mediocriter fuit gratum, presertim cum id muneris nullus adhuc, uel rari scirent gentibus esse datum, eamdem lo, uel Isidem et mortuam, prout decuit,  doluerunt, et post mortem uelut deam errore deuio coluerunt. Tanti siquidem beneficii esse non immemores uoluerunt, et ideo templum illi deuotione misera construxerunt, in quo et ad representandam illius memoriam, uoluerunt simulacrum adhibere, cui suas decreuerunt preces et hostias exhibere. Hoc autem simulacrum sic prudenti sunt consilio fabricat, ut ori suo digitum superponere uideatur, per hoc innuens quoniam ipsa Io, et loquendi superfluum deuitasset, et magistra discipulos ad silentium inuitasset; ob hoc enim credita est litteras inuenisse, et eos quibus preerat arcem litterariam docuisse, ut cum uellet quis uel occulta presentia manifestius indicare, uel ad memoriam queuis preterita reuocare, non semper cogeretur uerborum  strepitum adhibere, sed tacente lingua posset litteris elegantius id explere. Denique nouerat prudens regina quod indecentius nil habetur, quam si rupto silendi repagulo mulier uerbosetur, et ea iudicio prudentium argui promeretur, que maxime prudentibus uiris audiri frequentius non meretur. Unde Apostolus ad Corinthios: »Mulieres, inquit, in ecclesiis taceant, non enim permittitur eis loqui, turpe est enim mulierem loqui in ecclesia .« Et ad Timotheum: »Mulier, ait, in silentio discat .« Salomon  etiam cum in Prouerbiis ducit in medium mulierem impudicam, et incauto iuueni dolis et blanditiis inimicam, de hoc inter cetera illam arguere comperitur, quod  silentio non astricta, sed garrula, et quietis impatiens inuenitur. »Ecce, ait, occurrit illi mulier ornatu meretricio, garrula et uaga, quietis impatiens.« Quia ergo regina cum inter plurimos uersaretur, incongruum tamen dixit si inter eos loqui frequentius audiretur, pulchre silentio studuit diligentiam adhibere, et occurrentia queuis negotia non tam uerbis quam litteris adimplere, ut patenter ostenderet non se loquaci procacia turpiter infrunitam, sed modeste et gnauiter; honeste et gnauiter eruditam. Cuius prudentia ut ad memoriam reuocetur, et ad silendi modestiam quisque intuens inuitetur, simulacrum illius, quod uerbo quidem huiusmodi mandatum non imponit, ut id tamen significet, ori digitum superponit.



CAPUT XLIu.


uel forte illud simulacrum ori suo digitum non superponere, sed apponere perhibetur, ut per id, non silentium, sed locutio figuretur, ut scilicet quemadmodum digiti superpositio inuenitur locutionem reprimere, sic eam appositio figuraliter sciatur exprimere. Quia enim lo cum aut uideri loquax aut garrula modeste recusaret, aut uoluntatem suam remotis quibuslibet nuntiare uerecundius affectaret, nouum quoddam loquendi genus dicitur inuenisse, quod constat Aegyptiis non mediocriter placuisse; hoc in eius simulacro iidem Aegyptii signauerunt, cuius ori digitum non superponere, sed apponere uoluerunt. Per os quippe conuenienter locutio figuratur, quia oris instrumento locutionem  proprie fieri non negatur, et ipsa litterarum exaratio quedam esse locutio perhibetur, quamuis non ori, sed manui 586 exarandi officium assignetur. Cum ergo statua Isidis suum digitum ad os ponit, quibusque intuentibus forte, ut predictum est, silentium non imponit, sed hoc indicio ad memoriam uult redire, quod regina prudens lo quoddam loquendi genus studuit inuenire. Quod inuentum rudes Aegyptios erudiuit, et a propriis ignorantie maculis expediuit, dum huius beneficio plurimum excitati quorumdam altitudinem secretorum subtilius et diligentius sunt scrutati. Adepti enim litterarum honestam et necessariam notionem accinguntur precipue ad inuestigandam siderum rationem, et quod inde subtili diligentia, et diligenti experientia  priores perceperunt, ut ad ceteros eadem sententia largius deueniret, litteris mandauerunt. Sic amore sciendi, et studio legendi profectum capientes, processu temporis fiunt Aegyptii sapientes, et pre ceteris nationibus quodammodo in celestia se extendunt, dum stellarum et cursus, et statiuas, et domicilia deprehendunt. Cuiusmodi scientiam tanto studio inuenti sunt nonnulli appetisse, ut uiderentur, iuxta Prophetam , uelut in celum os suum potuisse, et propter astrorum notitiam quam utcunque assequi perhibentur, periti huius artis, passim astrologi dicerentur. Precipuus quorum magnus Atlas ille astrologus fuisse memoratur, de quo petarum mendosa garrulitas fabulatur, quod  tanta et tam fortis eius fuerit magnitudo, ut in eius humeris celi recubuerit altitudo. In quo nichil aliud debere intelligi prudentes arbitrantur, qui plerisque fabulis sensus inesse mysticos attestantur, quam quod in illo uiro tantam certum est scientiam exstitisse, ut sublimem astrorum notitiam crederetur pre ceteris attigisse.

Cuius ille mirus artifex Prometheus frater erat, quem de luto formasse homines error gentilium asseuerat, non satis intelligens falso cuiquam hominum tale quid assignari, cum hoc potuerit solus Deus, non Prometheus operari. uerum quia illo adhuc tempore infinita erat stultorum multitudo, quos uelut platea lutum, larga ignorantie tenebat hebetudo, prudens ille Prometheus nonnullos colligens  de medio imperite et stolide nationis, prudentem illis doctrinam uelut formam humane impressit rationis. Dumque illos rudes et inconditos erudiuit, et in suo auditorio prudenti eos artificio ad unguem expoliuit, digna sciendi norma uelut humana forma reddidit luculentos, quos inuenerat grossa et deformi lippitudine lutulentos. Cum autem isti fratres, Atlas et Prometheus multa scientia prepollerent, et ad docendum ceteros non paruam diligentiam adhiberent, natus in Aegypto Moyses, in carecto fluminis est proiectus, et inde a filia Pharaonis misericorditer est susceptus, nutritus ab ea, omnem Aegyptiorum sapientiam processu temporis est adeptus.



CAPUT XLu.

 Longe uero post Isidem, Phenices, ne litterarum immunes haberentur, et inferiores Hebreis uel Aegyptiis uiderentur, nouos et ipsi fecerunt apices et figuras, locutioni sue et memorie profuturas, ut scilicet uerba seu uoces precipitio transitorias naturali, fixas et stabiles loramento redderent litterali. De quibus peta quidam:

Phenices, ait, primi, fame si creditur, ausi
Mansuram rudibus uocem signare figuris.
Quod inuentum Cadmus Agenorides in Greciam deportauit, ibique decem et septem Phenicum litteras declarauit, cuius gratum Greci magisterium habuerunt, et ab eo sciendi et legendi scientiam et consuetudinem acceperunt. Quia uero huiusmodi  litteras primi Phenices inuenerant, qui docente Cadmo Greco didicerant, placuit eisdem Grecis librorum suorum initia colore pheniceo decorare, et hoc signo acceptum beneficium ad notitiam reuocare. Cuius rei consuetudo apud Grecos primitus inoleuit, et usque in hodiernum uetustas eam temporis uel obliuio non deleuit, imo ad nos usque perueniens tam generaliter celebratur, ut uix scribatur liber, cuius non principio color pheniceus apponatur. Post eas uero litteras quas inuentas a Phenicibus Cadmus, Grecis, ut predictum est, notas fecit, Palamedes belli Troiani tempore alias tres adiecit, et post eum Simonides alias quoque tres dicitur inuenisse, quibus iunctis prioribus, uiginti trium litterarum numerum compleuisse. Harum  beneficio litterarum cepit habere litteratos Grecia sapientes, qui scientie acquirende curam diligentius impendentes, deorum laudes quibus errore delusi uario seruierunt, ad dilatandam eorum memoriam studiose litteris commiserunt. Et quia studium eorum fuit uerbosa de diis carmina fabricari, theologi meruerunt generaliter nominari, gratum habentes tale sibi uocabulum assignari, in quo posset eorum quasi diuinum officium designari. Quorum priores et antiquiores Orpheus, Linus, Museus fuisse referuntur, qui suis contemporaneis fama et scientia preferuntur, quorum labore litterario, diis falsis laudes et carmina deferuntur, et hominibus erroneis documenta placita conferuntur. Eo autem tempore quo pete in Grecia claruerunt  et fame testimonio litteralis artem scientie tenuerunt, in terra promissionis iam populus Isrel uersabatur, ibique a iudicibus, et, 587 ut quidam estimant a Debbora iudice regebatur.

Post eos petas quod diximus theologos nominari, quia elegerunt de diis suis precipue fabulari, fama quoque scientie illa Sibylla Greciam illustrauit, que de Christo plurima, ueridico afflata spiritu, prophetauit. Decem autem Sibylle litteris fuisse gentium asseruntur, quarum tres assertione posterorum non paruis laudibus efferuntur, que merito litteralis scientie, uiris illius temporis non solum conferri, sed multorum testimonio inueniuntur ueraciter pluribus anteferri. Una illarum trium, Erythrea, altera Cumea, tertia uero Samia fuit,  quarum Erythrea, siue ut quidam magis estimant, Cumea illam prophetiam dicitur texuisse in qua uidetur Christi aduentus, passio, resurrectio, extremumque iudicium claruisse. Et he quidem Sibylle per id temporis fuerunt, per id temporis litterari scientia claruerunt, quo ea que a Dauid sumpsit exordium, etas mundi iam quarta uoluebatur, et populus Isrel sub regum imperio tenebatur. Eo tempore Sibylla Erythrea fama sua Greciam illustrauit quo rex Achaz siue, ut quidam aiunt, Ezechias eius successor Iudeis imperauit. Samia uero Sibylla postmodum fuisse perhibetur, cum iam a Manasse filio Ezechie Iudea regeretur. Post Erythream quoque Sibyllam perhibetur. Thales Milesius surrexisse, qui unus, et primus septem  Grecie sapientium dicitur exstitisse, et pollens in physica per id temporis claruisse, quo et Iudea letabatur predicto Ezechia iustius imperante, et Roma recens condita Romulo dominante. Post Thaletem Milesium sex alii fuisse memorantur, quibus illo priore addito septem sapientes Grecie nominantur, et isti sex illo claruisse tempore perhibentur, cum iam filii Isrel Babylonia captiui tenerentur. Horum autem nomina sunt hec: Pittacus Mityleneus, Solon Atheniensis, Chilo Lacedemonius, Periander Corinthius, Cleobulus Lydius, Bias Prieneus. Isti quia uita et scientia ceteris sunt prelati, generali quodam uocabulo sophi sunt appellati, nondum usu obtinente, ut qui docti litteris haberentur,  ad distinctionem multitudinis imperite philosophi dicerentur. Dicti sunt etiam sophi, quod Latine dicitur sapientes, Anaximenes, Xenophanes, Thaleti Milesio succedentes, quin perscrutando rerum causas et naturas, eumdem magistrum imitantur, in suo tamen sensu abundantes singuli diuersa plurimum opinantur. Qui et ipsi litterali scientia eo tempore claruerunt, quo filios Isrel captiuos Babylonii tenuerunt, quo et Pythagoram claruisse in ea parte Italie memoratur, que nunc uicina Grecie, tunc Magna Grecia dicebatur. Qui cum humilitatis gratia sophum, id est sapientem nollet se profiteri, attendens quamplurimos dici sophos potius quam haberi, primus se philosophum, id est amatorem sapientie nominauit, quo nomine  non ipsam rem, sed amorem sibi rei modestius arrogauit. Quod dictum cum ad ceterorum notitiam deferretur, cunctisque modestum et humile, et huic professioni congruum uideretur, apud eos gratus et elegans mos est inolitus, qui ex tunc et deinceps uetustate temporis non est abolitus, ut qui flagrans amore litterarum, earum scientia prepolleret, non iam sophi, sed philosophi sibi uocabulum obtineret.

Nouus iste philosophus, nouam Y litteram adinuenit; in cuius forma illud innuit figurate, quod indiscreto iudicio prima uiuitur in etate qua finita quoddam quasi biuium inuenitur, dum uel ad dexteram prudentie, uel ad sinistram stultitie deuenitur. Quarum sinistra, prius lata, et spatiosa grato lenocinio uoluptatis ad finales tendit angustias,  concupite merito prauitatis, dextera uero prius arcta et angusta, graui quadam facie uel initio sanctitatis leuigatur in profectum, et transit ad perfectum diffuse caritatis. De quibus Salomon: »uias,« ait, »que a dextris sunt, nouit Dominus, peruerse autem sunt que a sinistris sunt .« Ob hoc huius littere sinister ramusculus a latitudine inchoans, angusto exitu terminatur; dexter uero prius angustior ad ultimum dilatatur, quia et angustiis penarum clauditur lenocinantis iniustitie gratitudo, et arctum iter iustitie grata premiorum excipit latitudo.

In hac etate quinta, quam a captiuitate Babylonica Mattheus asserit inchoari, et per annos plurimos protelatam in aduentu Dominico terminari,  tanta inter Grecos philosophorum copia redundauit, tantus illos scribendi amor, et studium occupauit, ut pre ceteris nationibus ea regio litteris refulgeret, et eiusdem regionis ceteris ciuitatibus Athenarum fama celebris preemineret. Athenis enim scientie quasi gymnasium habebatur, in quo nuda philosophorum agilitas indefesso exercitio luctabatur, ibi fornax, uel caminus, incudo, malleus, officina, quorum ope uel opere cudebatur philosophica disciplina. Illic quippe Socrates, illic Plato indigene miro pollentes ingenio sunt nutriti, illic miro feruentes studio apprime litteris eruditi: illic Platonis academia disputantium strepitu reboauit, unde feraci germine Platonicorum docta posteritas pullulauit. Ad hanc ergo ciuitatem, hinc inde  curiosius confluebant qui plenius informari litteris cupiebant, arbitrantes quod ad unguem litteris scientia non ueniret, quam Atheniensis lima non diligentius expoliret.



588 CAPUT XLuI.

Post Grecos, quorum scientia, ut dictum est, in ciuitate floruit Athenarum, ad Latinos usus transiit litterarum, et Carmentis nympha gratum illis beneficium impertiuit, dum illos adhuc rudes nouis litteris erudiuit. Ipsa quidem nympha que Nichostrata proprio nomine uocabatur, Carmentis uero quoque carminibus uentura loquebatur, prima decem, et septem, ut aiunt, Latinis litteras tradidit, quibus  illi uerba sua et locutiones uarias texuerunt, eoque numero non contenti processu temporis alias addiderunt. Nam h et k, et q, et x, quas prudens mulier non creditur inuenisse, docta posteritas dicitur addidisse, ut quia nonnunquam insufficiens mulieris uidebatur inuentum, inuento sequenti conueniens fieret supplementum; y uero et z littere sunt Grecorum, quas mutauit sibi uoluntas potius quam necessitas Latinorum, uidelicet ut cum in locutione Latina Grecis aliquando nominibus uterentur, eadem Greca nomina predictis Grecis litteris scriberentur. Hebrei ergo uiginti et duas litteras, Greci uero uiginti et quatuor habuerunt. Latini uero inter utrosque uelut quoddam medium tenuerunt habentes quidem uiginti et tria, quibus scripturas suas  texerent elementa, quorum quedam a predicta muliere, quedam a ceteris sunt inuenta. Cuiusmodi elementa uel littere cum processu temporis ad plurimorum notitiam deuenerunt, et eis longe lateque studiosi quique doceri uoluerunt, Rome tandem precipue hec doctrina, et multorum frequentia conuenarum doctrine huius incanduit officina. Sicut enim Athenis Grecarum litterarum fons quidam et exuberans exstitit plenitudo, unde fluxit et effulsit doctorum non parua multitudo, sic et Rome Latinarum efferbuit scientia litterarum, concurrente et studente multa illic copia petarum. Illic quippe multa eis scribendi materia prebebatur, illic eorum studio merces placita reddebatur, illic eorum fama laude celebri uulgabatur, dum quod pugnantium  agebat strenuitas, istorum facundia copiosus loquebatur. Erat autem summum Romanis propositum manu forti nationes exteras expugnare, expugnatis potentialiter imperare, non tam maiores auri diuitias ambiendo, quam summam imperii dignitatem, ut scilicet, mundi caput et dominam suam constituerent ciuitatem. Unde quidam eorum auri pondera uilipendens, laudemque uictorie, et uictoris dominum magnipendens liberalem animum, non substrauit aurum, et diuitias possidenti, sed responsum elegans protulit offerenti. »Romani,« ait, »non querunt aurum, sed imperare habentibus aurum.« Hec et huiusmodi, qui uel dicebant, gnauiter scripto commendari amatores glorie cupiebant, ut eorum memoria  et in presentiarum ad longe positos deferretur, et imposterum nulla obliuionis fuligine deleretur. Hoc propter labori litterario certatim scriptores insistebant, et tam acta quam dicta nobilium efferre laudibus contendebant, recipientes et stipendia pecuniarum, quibus temporaliter indigebant, et inanis glorie titulum quem plerumque auidius et uehementius appetebant. Huius mercedis intuitu non solum doctiores, sed et minus docti ad scribendum publice prorumpebant, et non tenentes modum, uelut rane in paludibus garriebant, nichil turpius estimantes quam habere quantulamcunque scientiam litterarum, et non etiam libros conscribere, et includi numero petarum. Quos attendens quidam ad scribendum  passim uelut ad nundinas currere uel indictum, irrisorium illis incutit maledictum, ut quos a presumpta procacia non sufficit imperfecto cohibere, satyrica saltem irrisio confundi faciat et silere:

Occupet, inquit, extremum scabies, mihi turpe relinqui.
Tot et tales scribendi sibi officium usurpabant, et loqui nescientes, premi silentio recusabant, ut etiam his quibus inerat scientie maior perfectio, non mediocriter displiceret imperitorum tanta presumptio. uerum tam periti quam imperiti extorres diuine ueritatis, et, uel non cognoscentes Deum, uel utcunque cognitum non sequentes affectu caritatis, scripta sua satis commendabilia non reddebant, dum in eis Deo uero placere nullatenus appetebant. Obcecatum  quippe infidelitatis caligine habentes intellectum, a perfecto discernere non nouerant imperfectum, sed eos solum dignos laudibus asserebant quos in scriptis suis et excogitare subtilius, et loqui ornatius attendebant. Nulli quidem uel rari admodum uero lumine radiati, dignum testimonium deferebant eterne ueritati, et cum multi labore litterario diligerent exerceri, paucis eorum datum est Deum perspicacius intueri.

Inter cetera que uates illa Sibylla multo studio scriptitauit, et scribendo multis perplexitatibus implicauit, ut asserunt qui legerunt, est quedam inuenire que uidentur Christo Deo et homini conuenire. Que profecto huic opusculo inserere recusaui, quia eorum prolixitatem grauem fore auditoribus estimaui,  et si forte uel audire uel legere diligentius ea uultis, in promptu uobis erunt quorumdam catholicorum uoluminibus reuolutis. Ille quoque peta  nobilis qui euersionem aggressus est Troianorum, 589 et seriatim recensere priscam originem Romanorum, sentiens sibi tenuem ueritatis radium sublucere, perceptum igniculum sub silentio noluit cohibere.


Nate, ait, mee uires, mea magna potentia solus.

Et alibi:

Iam noua, inquit, progenies celo dimittitur alto.

Que nimirum de Christo mysterialiter dicta esse nonnulli arbitrantur, quamuis historialiter aliis alludere uideantur, quia nulli dubium sic de Christo  plurima predicari, ut certum sit eadem aliis iuxta litteram assignari. Ceterum quia hi pete uel prophete non sunt fidem sinceram assecuti, sed nescientes quid dicerent  sunt locuti, diuina censura loquaces eorum litteras non satis approbauit, quos a fide alienos uite merito reprobauit. Siue igitur de Deo quidquam obscurius seu forte lucidius eorum loquacitas predicauit, eos summus ille iudex dignos premi silentio iudicauit, qui, etsi pleraque uera et Deo congrua predixerunt, tamen quia expertes fidei prophetarum digni officio non fuerunt. Dicunt nonnulla que ueritati uidentur conuenire, et tamen eos iubet eadem ueritas obmutire, uelut cum demones laudes Christi dicere permittuntur, et tamen a proposito in dicto silentio reprimuntur.  »Scio,« ait, »te qui sis Sanctus Dei.« Et ille: »Obmutesce,« inquit, »et exi ab illo « Et infra: »Exibant,« inquit, »demonia a multis dicentia: Scimus qui sis Filius Dei, et increpans non sinebat ea loqui .« Quod si iubentur obmutescere qui testimonium deferunt ueritati, quia in deferendo, non fidei caritas, non fides iungitur caritati, quanto magis a loquendi profluuio recto iudicio repulsantur, qui falsa, qui erronea, qui Deo contraria uerbosantur. Recte igitur philosophi gentium tam Greci quam Latini, qui multis scriptis et uariis personabant, et errore seduci uario eidem labore litterario consonabant, tuba euangelica intonante uehementius sunt repressi, et uelut rane, audito tonitruo latibulis palustribus sunt immersi.  Non immerito Iacobus et Ioannes filii Boanerges, id est filii esse tonitrui perhibentur, quibus intonantibus rane garrule perterrentur et ad istorum litteras philosophica loquacitas obstupescit, et oppressa clamore ualido silet penitus uel raucescit. Assertores enim catholice ueritatis tam subtilia, tam sublima sunt locuti, doctrinamque salutarem tanta uirtute Spiritus, tanta constantia prosecuti, ut audientes ethnici mirabiliter obstuperent, non habentes quid auditis rationabiliter responderent. Et quoniam profunda mysteria nullo intelligentie hauritorio comprehendunt, obstinati et miseri, doctores catholicos reprehendunt, estimantes eos quos audiunt noua et mirifica more fluminis effutire, sensu deuio uelut arreptitios insanire.

 Cum Paulus coram Festo preside et rege Agrippa accusatus grauiter disceptaret, et uerba sua inuincibili Scripturarum testimonio roboraret, Festus mirans tam terribiliter illum, tam uolubiliter intonare, nec habens in quo posset huic tonitruo efficaciter obuiare. »Insanis,« ait, »Paule, multe littere ad insaniam te adducunt.« Et ille: »Non insanio,« inquit, »optime Feste, sed ueritatis et sobrietatis uerba loquor .« Et paulo post Agrippa: »In modico,« inquit, »Paule, suades me Christianum fieri .« Tanta Paulo litterarum erat scientia, et ante reges et presides disserendi tanta constantia, ut eum ab incepto nullus timor illorum deterreret, et ei disserenti quisquam resistere loquendo non  ualeret. Ideo uerba eius quibus aduersariis constanter resistebat, et ad insinuandam illis fidem catholicam fortiter insistebat, prudenti consilio uoluit Deus ut litteris mandarentur, ut non solum ad notitiam eorum qui tunc erant, sed et qui post futuri erant, scripti beneficio transferrentur. Sicut enim ethnicorum scripta Christus adueniens uoluit tenebrare, et antiquum florem decutiens nocturno silentio deputare, sic apostolos uirosque apostolicos, quos perfudit catholice fidei quasi lumine matutino, ad loquendum et scribendum excitauit quodam uehementis spiritus incentiuo. Qui quo magis fide et operibus enitescunt, eo ad scribendum uehementius incandescunt, prout cuique suam Deus gratiam impertiuit, et non solum ad uiuendum, sed etiam  ad scribendum donis eum spiritualibus erudiuit. Processu ergo temporis multi multa Euangelia conscripsere, quorum diuino consilio meruerunt quatuor preeminere, que et exquisita ueritas auctoritate canonica roborauit et sacrato mysterio quaternarius numerus commendauit. Preterea tractatus, epistolas, sermones, homilias et cetera genera Scripturarum multi scribere sunt aggressi, feruentes studio litterarum, et quo amplius de die in diem fides ubique gentium dilatatur, et donante gratia fidelium numerus augmentatur, eo plures ad scribendum diuersis locis et temporibus accinguntur, et diuine laudis magnalia tam Grecis quam Latinis litteris multipliciter efferuntur. Cum autem multa fortitudine et forti multitudine catholicorum scripta  ueracia solemniter inualescunt, ethnicorum uanitates, et insanie mendaces segniter elanguescunt, et illa uelut ad meridianum axem festinantia profectu prospero dilucescunt, iste gradu occiduo profunda noctis caligine tenebrescunt. Catholicorum litteras alacris uigilantia commendabiliter insignire, ethnicorum uero torpens festinat ignauia consopire, dum ad illas scribendas uel legendas fidelis 590 quilibet dignam uult sollicitudinem impertire, ad istas somno graui, contemptu probabili iubetur obdormire. In quibus si forte catholicus uidetur aliquando uelut graues oculos aperire, dum in eis aliquid honestati congruum, utile moribus estimat inuenire, et si legit, non tamen elegit affectu uoluptuario illarum tenebris adherere, sed que bona sunt colligit, et  collecta diligit ad usus sibi congruos detorquere. A catholicis autem scripta gentilium uel non legi, uel hoc intuitu debent legi, ut scilicet quod in eis falsum est et inutile, nequaquam diligatur, quod uero utile, uelut granum a paleis eligatur. Quod quidem in omnium fere notitiam certum est deuenisse, et ad hoc processu temporis cernimus rem uenisse, ut iam inter ethnicos nulli uel pauci admodum scriptores habeantur, et illorum scripture ueteres a religiosis nunc catholicis uix legantur. Tanta quippe catholicorum scribentium coaluit et preualuit multitudo, tanta in eorum scriptis apparuit et complacuit sanctitudo, ut scriptoribus ethnicis uideamus silentium merito iam imponi, et nostrorum noua  scripta scriptis illorum ueteribus anteponi. Neque incongrue nostris temporibus ethnicorum littere siluerunt, et tuba ecclesiastica repercussi scriptores ethnici tacuerunt, quia non proficere sed deficere debuit presumptum edificii munimentum, cui religiosa ueritas non prebuit nobile et immobile fundamentum, sed inflata uanitas et supposuit et superposuit fallax et instabile blandimentum. Illorum uero intelligentie merito, celestis gratie sunt mysteria deoperta, et ianua scribendi plerisque intelligentibus est aperta, qui scientie et sapientie studium impendentes, que retro sunt, anteriorum intuitu, diligunt obliuisci et suam suorumque salutem operantes, Deum principaliter adipisci. Et hi profecto non solum scribere que senserint permittuntur,  sed etiam premi silentio non sinuntur, ne, si possunt et negligunt talentum duplicatum reddere creditori, arguantur et tradantur ad eternum interitum exactori. Quamuis enim nullo defuerint uel defuturi sint tempore detractores, qui dente satyrico mordent et lacerant huiusmodi tractatores, non tamen sic illorum iubetur maleuolentia pertimeri, ut istorum debeat a scribendo beneuolentia cerceri.

Si doctorum series a modernis sursum uersus, usque ad apostolos reuoluatur, quorum innumera multitudo, et simul post inuicem fuisse memoratur, uix eorum quisquam, ut estimo, poterit inueniri, tam felicem statum temporis habuisse, ut ueraciter gauderet se nullum detractorem, nullum emulum pertulisse. »Satis, inquit emulus, patres nostri  antea dictauerunt, digno satis studio Scripturas canonicas discusserunt, quorum subtilitas sufficiens exstitit ad scribendum et sufficientia nobis contulit ad legendum.« Quid opus est scriptores nouos iterum scriptitare, et fame uentilabro suam scientiam iactitare, tanquam secreta Scripturarum non peruenerint ad priores, sed intellectu lynceo tandem ea isti uideant iuniores? Sic et sic nonnulli detrahentium obloquuntur, et scriptores sui temporis uenenosis oblocutionibus persequuntur, ut uel eos huiusmodi grauatos iniuriis reuocent a scribendo, uel eorum saltem scripta reddant contemptibilia, detrahendo. Nostis quemdam nostri ordinis, qui cum Cantica canticorum exponere iam cepisset, et super eorum paucos uersiculos, libros fere quatuor perfecisset,  non modicum uolumen expleterus eo tenore quo ceperat, usque ad terminum perduxisset, idipsum uero quod scripserat, paulo immaturius uoluit forensibus legendum exhibere, sperans forte labori sibi grato ceteros etiam adgaudere. Quo comperto nonnulli grauiter id tulerunt, et in eum succensentes, tam opus quam opificem irriserunt tanquam iuxta quemdam ethnicum, tertium e celo Catonem uiderint cecidisse, uel iuxta nostras litteras, Saulem inter prophetas Domini precipitem irruisse. Graues quorum molestias cum nouus iste scriba equo satis animo non sufferret, et silere quam patere illorum morsibus anteferret, opus inchoatum proiecto calamo non perfecit, assumptoque sibi silentio suis  detractoribus satisfecit. Enimuero diuina bonitas cum nostris maioribus suam uoluit gratiam impertire, eisque prompta manu sciendi et scribendi ianuam aperire, sicut multos illis contemporaneos intra illud secretarium non inclusit, sic plures postfuturos ab eodem sanctuario non exclusit, imo tam posterius quam anterius nonnullos ad hoc officium uoluit promouere, etsi non omnes equalem in scribendo mererentur gratiam obtinere. Benignus Deus, cum eum amplectitur qui scientia ceteros antecellit, inferiorem quemlibet  misericordia non repellit, sed diuersorum sicut uerbo sic et scripto nichilominus uult laudari, cuius laudes a nullo eorum sufficienter preualent explicari. Qui autem a scribendo uult studiosum quemlibet inhibere,  quasi quemdam terminum uult diuinis laudibus adhibere, ut uidelicet de eo non presumat quispiam scriptitare, nisi cui datum fuerit summa et perfecta scientia rutilare, cum ab hoc  nullus recte clericus arceatur, si tamen sana fide et doctrina idem officium exsequatur. Hoc nimirum esse mihi uidetur officium clericale, hoc clerico pre ceteris assignatum est speciale, ut cum Deum diligit seiunctus a negotiis quibus uita secularium implicatur, in 591 legendo et scribendo precipuum eius studium impendatur. Sed quia sicut de signis ceteris, sic etiam de litteris satis, ut arbitror, est tractatum, satis forte quis ab eis recte uel sileat uel non sileat intimatum, transeundum esse nobis ad illud silentium iam uidetur, quod is qui nil retribuit tenere  perhibetur.



CAPUT L.

Est enim silentium sicut a locutione, ita et a retributione, cum scilicet quis inuenitur inferre quidpiam alteri uel conferre, et ille accipiens nil referre. Que nimirum redditio uel retributio, bifaria est, dum alia similis alia dissimilis est. Similis autem est que uel grata gratis uel ingrata reddit ingratis. Dissimilis uero, uel ingratis grata uel gratis reddit ingrata. Hec retributio bifaria uel potius quadrifaria, poterit manifestius apparere, si quis uelit de Scripturis testimonia recensere, in quibus inueniuntur nunc isto nunc illo modo nonnulli respondere, et ab iisdem responsionibus uelut quodam quieto silentio continere. De illa retributoria  responsione que similis nominatur, que grata gratis reddere gratulatur, per Moysen in Leuitico Dominus uoluit non tacere, cum ea proposita filios Isrel ad obedientiam uoluit promouere. »Si mandata, inquit, mea custodieritis, dabo uobis pluuias temporibus suis et terra gignet germen suum, et pomis arbores replebuntur, et comedetis panem uestrum in saturitate .« Et in Deuteronomio: »Si custodieris, ait, mandata Domini Dei tui, abundare te faciet Dominus omnibus bonis fructu uteri tui et fructu iumentorum tuorum, fructu terre tue .« Quia scio uobis adhuc infirmis et carnalibus satis celestia non placere, sed affectu animali terrenis et uisibilibus inherere, si, que uobis iniuncta  sunt, dilexeritis custodire, ego que uobis grata esse non dubito, larga manu diligam impertire, uobis mihi utcunque obedientibus auarum silentium non tenebo, sed prompta largitate uestris uoluntatibus respondebo, ut quem sine mercede uel premio non amatis, seruitutis exhibite retributorem beneuolum sentiatis. In quo diuina equitas quamdam nobis retribuendi formam proposuit, quam omni animanti uelut quamdam nature legem imposuit, ut scilicet omne animal ad referendum grata gratis naturaliter excitetur, et quasi dignum sit argui, si legis huius uinculo non tenetur. Inde est quod muta animantia non solum sui, sed etiam alterius generis animantibus mansuescunt, et placare et placere inuicem assuescunt, et uix aliquid  tantam inuenitur habere feritatem, quod non saltem ad sui simile affectuosam applicet uoluntatem. Quod attendens Sapiens: »Omne, inquit, animal diligit simile sibi et omnis caro ad similem sibi coniungitur .« Quod si tantum in mutis ualet animantibus hec natura, ut ea consociet mutue cuiusdam beneuolentie ligatura, multo rectius loro simili uinciri debet humana creatura, que ad uidendum Creatorem uirtutum est meritis peruentura. Neque enim decet ut cum feras mitiget affectuosa societas uel affectio socialis, hominem inhumanum reddat truculentia bestialis, et non solum non aspiret ad oblatum fastigium meriti spiritalis, sed etiam habeatur expers conuenientie naturalis. Quam gentilis quidam commendans:

Conueniens, inquit, homini est hominem seruare uoluntas.
Nihil conuenientius iste prudens ethnicus estimauit, nichil magis decere hominem iudicauit, quam ut eum quem sibi forma similem intuetur, naturali iudicio seruandum arbitretur. Cui Scriptura diuina: »uisitans, inquit, speciem tuam, non peccabis .« Species hominis, alius homo est qui iure similitudinis promeretur ut ab homine impenso beneficio uisitetur. Et ne forte, dum refugit ad reddendum hoc beneficium inuitari, dicat homo se non posse Deum inuisibilem imitari, mutis saltem animantibus iubetur similari, que natiuo affectu diligunt pariter sociari, ut cum homo superioris Dei altitudine inimitabili se excuset, in hoc saltem  similari propositis inferioribus non recuset. Nam cum dixisset Ecclesiasticus: »Omne animal diligit simile sibi,« adiunxit: »Sic et omnis homo proximum sibi,« et subiiciens: »Omnis caro ad similem sibi coniungitur,« iterum adiecit: »Ita et omnis homo simili sibi sociatur ,« ut cum ad imitandum Deum ignauius quilibet non satis inualescat, muta saltem animantia non posse imitari confusus erubescat, imo exutus hominem et indutus recte lapidem iudicetur, qui ad reddendum beneficium durior esse bellua non ueretur. Et forte ob hoc Deus de lapidibus suscitare filios Abrahe predicatur , quia eius potentia operante ad hoc humana duritia mitigatur, ut non sit iam  contenta mutis animantibus similari, sed in reddendo gratis grata iustum Abraham studeat imitari . Qui cum accepto quem optarat filio letaretur , sperans quia sibi semen in Isaac  uocaretur , ingratus uel incredulus non fuit benigno et ueridico promissori, paratus quem acceperat postulatum retribuere tributori. Sic necesse est quiuis sapiens iustum Abraham imitetur, ut quod a Deo accipit, eidem retribuere non grauetur, ne tanquam sub modio accepti claritas luminis recondatur, uel quasi talentum commissum fossa humo nequiter abscondatur. Quod nimirum idem Abraham uidetur abhorrere, eligens magis loqui quam linguam silentio 592 cohibere, sciens eum apud Deum gloriam  non habere qui auctori munerum grato non uult animo respondere. »Loquar, inquit, ad Dominum meum cum sim cinis et puluis. »Quamuis, ait, inuolucro terreni pulueris obuolutus, quamuis nondum a peccatorum plene uinculis absolutus, tamen Domino gratis muneribus preloquenti et ad retribuendum similia premouenti, ego non tam uerbo respondere quam operibus festinabo, dum ei dona sua lance patula resignabo, et cum eum, qui sua est bonitate mihi paruulo prelocutus, ego pro posse meo liberalitate retributoria fuero prosecutus, optatus mihi filius, risus uel gaudium orietur, in quo mihi longeuitas uel posteritas iudeficiens tribuetur. In hoc Abraham quedam retribuendi forma prescribitur, que infirmis quibusque inaccessa specialius  perfectis ascribitur, quibus cordi est, non solum declinare arguende ignominiam parcitatis, sed auidius aspirare ad pleniorem gloriam largitatis.

Sunt quippe nonnulla, que, si fiant, maiorem gloriam conferunt, si non fiant, maiorem culpam non afferunt, nec est tantopere neglector eorum arguendus quantopere is qui ea diligenter expleuerit, attolendus.

Sunt uero alia que et auctorem suum magnopere non decorant, et contemptorem suum grauius decolorant, nec acquiritur tantus honos uel meritum de perfectis quantum dedecus quanta macula de neglectis. Illa nimirum que obscuriora et minora facile  peraguntur, que saluti necessaria cunctis generaliter imponuntur, et expleta non attribuunt preclarum nomen et gloriam expletori, et contempta infligunt grauioris culpe maculam contemptori. Qui enim tenet quod scriptum est: »Non occides; non mechaberis; non furtum facies ,« et cetera huiusmodi, reus procul dubio non tenetur, sed gloriam non meretur, penam criminibus debitam non incurrit, sed laudis eximie titulum non acquirit. Quod pulchre inuenitur quidam ethnicus ostendisse, dum cuidam nullius furti reo introducit eleganter alterum respondisse. Nam cum alter uellet suam quasi iustitiam iactitare, et pro ea sibi magnum quiddam et precipuum arrogare: »Non furtum, inquit, feci.« Et alter statim intulit: »Non pasces in  cruce coruos.« Ac si diceret: Si a furto continere manus innoxias elegisti, crucis supplicium et ignominiam euasisti, carnes tue in escam uolatilibus non dabuntur, que mala ciuili iudicio reis criminum infliguntur. Ceterum sicut penam ignominiosam te perspicis euasisse, non sic putes etiam laudis precipue gloriam acquisisse, quia si quis ab ignominia immunis inuenitur, non tamen statim gloriosis laudibus insignitur. Qui autem furto uel homicidio uel quolibet similium non timet implicari, grauiter et ignominiose meretur cruciari, nec tantum premium uel tantam gloriam adipiscitur abstinendo, quantum penam, quantam ignominiam id agendo. Quod apud quemdam satiricum intimatur, dum per uicos et plateas plausibiliter declamatur.  »Seianus, inquiunt, ducitur unco.« Seianus iste quasi reus criminum et conuictus tante pene, tanto ludibrio, exigentibus omnium odiis, est addictus, ut ipse uel eius forte statua per medium ciuitatis unco ignominiosius traheretur, et a multis passim irrisione gratulatoria clamaretur: »Seianus ducitur unco.« Quis non uideat quod iste tantis scelerum et odiorum maculis obuolutus, tantam penam, tantam sit infamiam assecutus, quanta laus quanta illi gloria non daretur, si ab huiusmodi liber incommodis haberetur. Est igitur inuenire plurima que non multam pariunt gloriam si diligentius teneantur, sed multam penam, multam ignominiam, si negligentius postponantur, et quorum contemptus in profundam miseriam introducit,  eorum expletio ad culmen glorie non perducit. His autem quisque perfectior contentus non uult esse, que tanquam leuia et multorum communia nouit esse, sed affectu liberali ad ardua magis tendit, in quibus gloriosum laudis titulum apprehendit. Cuiusmodi laus nec ipsos etiam ethnicos preteriuit, quorum strenuitas preeminere ceteris appetiuit, dum in retribuendo beneficio quidquam graue, quidquam arduum non refugit, non denique mortis subire discrimina subterfugit. Satis quippe in eorum litteris uentilatur et ubique legentium dignum memoria predicatur, quod Pylades et Orestes tanta sunt amoris mutui nectura colligati, ut prodigi uite huius, mori pro alterutro sint parati. In Scythia locus est qui ab antiquo Taurus mons dicebatur,  ubi templum erat marmoreum in quo uirgo Diana colebatur, eidemque uirgini sacerdos non alia quam uirgo ministrabat, que manu uirginea sacris altaribus hostias immolabat, ubi ritum mirabilem uel potius miserabilem impia sanxit antiquitas, quem per multum temporis custodiuit sera posteritas, ut uidelicet si quis forte illuc aduena deueniret, ductus ad uictimam in honorem Diane uirginis interiret. Cum ergo illuc Pylades et Orestes sinistris uentorum flatibus appulissent, et arrepti iuxta morem immolari coram altario debuissent, Iphigenia uirgo que inuita sacerdotis officio fungebatur, compatiens morituris, perficere sacrificium morabatur. Tandem illa: »Unum, inquit, e uobis  necesse est immolari, et iuxta grauem ritum Dianam fuso sanguine uenerari, alter uero ad propria redire permittetur, ut unius immolatio, alterius reditu 593 nuntietur.« Quo audito, Pylades dicit hostiam se futurum, Orestem uero tanquam uita digniorem ad sua rediturum, et Orestes e conuerso iubet Pyladem hinc abire, affirmando se potius ad explendum sacrificium interire. Pia contentio, noua dissensio inter iuuenes uersabatur, quia unicuique graue satis et iniurium uidebatur si altero moriente ipse superuiuere cogeretur, imo si non ipso premortuo superstes alius haberetur. Cuiusmodi factum Gethe et Sauromathe et ceteri Scythie barbari mirabantur, et mirantes dignum memoria fatebantur, totaque gentilitas non premendum silentio iudicauit  sed in laudem eorumdem iuuenum mandatum litteris ad posteros deriuauit.

Tale quid et de duobus Pythagoricis Damone et Pithia in litteris quoque gentilium perhibetur, quorum alter cum reus iudicio duci ad mortem iuberetur, postulauit ut permitteretur paulisper suos reuisere, eisdem prouisurus, et die prescripto ad decretum supplicium reuersurus. Cui princeps qui iuxta legis censuram illum mandauerat interire, estimans quod non posset quemquam pro se sponsorem inuenire: »Tua, inquit, tibi petitio et petita dilatio non negatur si tamen dederis qui pro te, si reuersus non fueris, moriatur.« At ille socium obtulit qui eius uice supplicio subiaceret, si promissam ille fidem negato reditu non teneret: et oblatus pro  offerente sponsor fieri non negauit, sed illo recedente, diem intrepidus sub manu iudicis exspectauit. uenit dies quo reus se presentem promiserat exhibere, et cum moram faciens uideretur promissum non implere, is qui uas fuerat, ad supplicium ducebatur, et mori pro absente equo satis animo parabatur. Et dum iste in apparatu mortis mira constantia uersaretur, ecce alter rediit ne reus mendacii teneretur, et quia licet tardiuscule se presentem die reddidit constituto, asserebat debere potius se occidi sponsore penitus absoluto. Mirabantur omnes quod tanta illos amicitia colligarat, tanta eos ad moriendum pro alterutro constantia confirmarat, ita ut princeps a mortis debito utrumque relaxaret, et deuotus in eorum amicitiam recipi  postularet.

Sed ne solis ethnicis tantus, amoris gratia, uite contemptus, et mortis appetitus inesse uideatur, uel forte quod dictum est fabulosum esse et friuolum asseratur, tale quid inuenitur etiam inter nostros apud Antiochiam contigisse, et pro puella Christiana uir quidam martyrium pertulisse. Cum enim illa decora uultu, spiritu feruens, religionis amans, carnis integritatem seruare decreuisset, et euitans aspectus publicos habitare priuatim elegisset, eo cepit a procis pluribus concupisci, quo fama renuntiante desperabant suum posse desiderium adipisci. Que cum nullis eorum petitionibus consentiret, nullus ad eam optatum aditum inueniret,  amor intemperans et grauem ducens repulse lesionem, tandem conuertitur ad inferendam uirgini passionem. Producitur itaque puella tanto flagrans amore puritatis, ut mortem perpeti non recuset pro tuendo munere castitatis, magis timens ne pudorem uirgineum defloret amator impudicus, quam ne uitam corpoream tollat carnifex inimicus. Quam uidentes constantem in professione, religione fortem, expositam ad penas, uite prodigam, auaram pudoris, de tuenda integritate sollicitam, ad uiriles aspectus confundi, mortem proximam non uereri, cogitarunt quomodo eam a fide et religione conuerterent, quomodo ad conuertendum eam, timorem tollende castitatis incuterent, ut cum labefactassent religionis assumpte firmamentum, consequenter  inferrent uirgineo pudori detrimentum. Iubent ergo eam uel deos oblato sacrificio uenerari, uel ad corrumpendam integritatem immundo prostitui lupanari, ut quidquid horum eligeret, propositum cassaretur, et fracto proposito persecutor sua de uictoria letaretur. Heret uirgo et in diuersa fluctuans mens raptatur, et frequenter reuoluens singula undique miris angustiis implicatur; graue ducens uirgineum pudorem lenonum impudentia uiolari, sed multo grauius mentem idololatrie sordibus inquinari. Super quo se ipsam conueniens: »Quid faciam? inquit. Quo ibo a spritu nequam, et a facie peccati quo fugiam? Si descendero in infernum idololatrie, prope est in ianuis eterna perditio, si abiecero propositum castitatis, nichilominus sum  digna supplicio, quia et eternum incurrit interitum fides rupta, et non paruum occurrit supplicium si promissa castitas est corrupta.« Sed quia  non corrumpi castitas ueraciter iudicatur, cum oppressa carne uiolento predoni mens integerrima reluctatur, cum, etsi caro inualida superuenientis uiolentie uulnus sentit, mens tamen robustior lenocinio non consentit; lupanar ingrediar, freta fidei munimento, et si lenonem perpessura, tamen consensum non datura corruptibili blandimento. Quamuis Deum castitatis amatorem lupanari estimem non deesse, imo ubique omnibus eum inuocantibus presto esse, qui et Susannam de impudicorum sacerdotum manibus liberauit , et in domo Holofernis, Iudith uidue castitatem illesam  conseruauit , potest meam idem Deus in prostibulo tueri castitatem, et inter manus persequentium fidei sanctitatem, ut et castitate fides, et fide castitas roboretur, et in parte neutra propositum meum aduersarius depredetur 594. His et horum similibus confortata uirgo clauditur lupanari, et ad tale speculum dissoluta multitudo festinat congregari; curiosus ad uidendum non uult tardior inueniri, libidinosus quisque timet ab altero preueniri. Illa intus uelut agna tenera suspirat uehementius et pauescit, sed pauore non frangitur, quia Deum tenens memoriter inualescit, isti foris tanquam lupi tumultuosa rabie debacchantur, letique illam suis esse clausam retibus arbitrantur.  Dumque fremunt, ecce quidam insignis habitu militari per medium ceterorum se se ingerit lupanari, solus sibi conscius ad quid agendum pergeret introire, estimantibus forte cunctis quod cum puella disponeret lasciuire. Ad cuius introitum uirgo dubitans obstupescit, dum causa ueniendi nondum penitus innotescit, dubitans utrum ille ueniat pudorem uirgineum erepturus, an potius militari eam gladio perempturus. Cui ille: »Ne queso, ait, uirgo, ad meum introitum stupescas, ne me uelut hostem et uirum sanguinum pertimescas, non uenio nisi ut et tue uite prouideam et pudori, si tamen consulto aurem prebeas prouisori. Ego tuis et tu meis uolo uestibus induaris, ut mutato habitu, ego esse femina, tu uir econtrario uidearis, exibisque de tugurio  pannis uirilibus obuoluta, et me remanente in maculis, euolabis liberius absoluta.« Et quoniam qui uaga et impudica libidine resoluuntur, expleto huiusmodi officio uelut ducti penitudine confunduntur, caput et faciem tuam cela huius mei pilei uelamento, ut per medias obstrepentium insidias fuga tua tuta sit hoc figmento. Miratur uirgo et recusat fraudem propositam machinari, ducens incongruum damno alterius aliquid se lucrari, absolutione sua uirum tam beneuolum obligari, cuius tamen uicta importunitatibus tandem cedit, et dato, et accepto habitu quasi uir egreditur et recedit. Qua egressa, unus eorum qui foris ad ianuam obstrepebant, qui uix moras explende libidinis sustinebant, unus quem luxurie uel forte malitie uehementior estus urit,  preueniens ceteros ad explendam libidinem introcurrit. Qui uirum intuens, cum sciret feminam introlisse, commentum fraudis nesciens, putat miraculum contigisse, ut scilicet manente habitu in uirum femina uerteretur, quod nonnunquam fieri fabulosis gentium litteris perhibetur. »Quid sibi uult, ait, quod femina prostibulum introisti, et ecce uiri speciem induisti? nulla est in uestibus transmutatio uel lesura, et alter prorsus factus est sexus, et facies, et natura. Nunquid non locus iste Deum credendus est habere tam potentem, tam diuersa diuersis aduenientibus potentialiter inferentem, ut aut uir in feminam aut in uirum femina transuertatur, et non esse quod fuerat, uel esse quod non fuerat, compellatur?« Est igitur consilii ut hinc uelociter  fugiamus, dum nos adhuc esse constat quod ante fueramus, ne si forte diutius hic moremur, Deo loci quod suum est operante, et nos in aliud transmutemur. Quamuis et ego mihi uidear iam mutatus, et supra quam dici uel estimari ualeat, alteratus, dum qui prostibulum intraueram scortator impudicus, egrediar proposito fracto continens et pudicus.

Cognito autem quod miles dolum pro uirgine fuerat machinatus, inualescente malitia morti est pro uirgine destinatus, et irruente in eum concursu praue et pestifere nationis, eductus de prostibulo ad locum ducitur passionis. Quo audito, uirgo uelut currens ad nundinas festina reuertitur, et turbe se ingerens, quod a milite sit preuenta, grauiter conqueritur:  »Ego, inquiens, ego sum potius cui mors debetur, iste miles, iste innocens quid meretur?« At ille: »Ego sum, ait, quem in loco turpitudinis inuenerunt, quem deberi morti, meritis exigentibus astruxerunt, et quod in uirum communi sententia decretum est intorqueri, non debet in feminam degeneri consilio retorqueri. Denique te et fuga inita quodammodo iam excusat, et  ira iudicum non accusat, et que semel es a mortis debito, et laqueorum nexibus absoluta, feminea importunitate ad repetendum eadem uideris reuoluta.« Cui uirgo: »Non te, inquit, elegi patronum uite uel sanguinis, sed pudoris, ut castitas seruaretur patrocinio fortioris, quia integritas non uita discrimini subiacebat, nec occisorem, sed corruptorem  mea captiuitas pertimebat. Que cum tuo et consilio, et beneficio foras fugi, profecto non martyrium, sed opprobrium subterfugi, relinquens te non ut pro me fuso sanguine morereris, sed ut pudorem meum secura tui presentia tuereris.« Puellaris enim pudor periclitabatur conteri, non uirilis, et in illum seuiebat non gladius sed impudentia iuuenilis, cuius damnum irreparabile quocunque illud modo quilibet experitur, cuius interruptio nullo studio resarcitur. Si ergo de morte agitur, presto sum: et que fugi uirginitatis gratia conseruande, lubens subibo, plura uolens perpeti tedio uite diutius prolongande. Si festina redii, non sum procul dubio recusanda, si tardior et negligens non sum, etiam excusanda, et cui patientia defuit ad  perferendum pudoris detrimentum, ad tolerandam mortem adest sufficiens fortitudinis munimentum. Quam mortem si intuleris, tuo mihi uideor beneficio non redempta, sed astutiori consilio circumuenta, nec uideris necessitatibus meis misericorditer prouidisse, sed presentibus commodis latenter inuidisse. Caue ergo ne dum martyrium 595 inuides, damnum inferas et pudori, ne uidelicet, dum superstes maneo, subiaceam corruptori, et quem speraueram castitatis esse beneuolum defensorem, uice uersa, spe euersa, certum inueniam destructorem. Si autem concedis ut presens martyrium mihi detur, nullus corruptori effectus immunditie relinquetur, et duplicis beneficii mihi gratissimus auctor eris, et tu nichil iniurium, nullum tale  incommodum patieris. In hunc modum miles et uirgo ad inuicem contendebant, et moriendo preuenire alterutrum cupiebant, et dum uterque sibi timet ne superstes ipse moriente altero relinquatur, mors optata utrique pariter irrogatur. Iam igitur non est in quo alter iure de altero conqueratur, cum eorum neuter superuiuere concedatur, cum adeo carnifex ambos pari discrimine persequatur, ut uterque martyrium tanquam munus gratissimum assequatur. Quis istos eligat torpenti silentio preterire, cum raro possit eorum similes inuenire, qui concordes in hoc solummodo fuerunt, quod certatim mori pro alterutro uoluerunt? Ipsi quippe uitam suam non cum silentio transierunt qui magnanimo  spiritu tam nobile, tam prestabile quid egerunt, ut eos imitari quique fortissimi uix ualerent, et omnes passim tam preclari facinoris preconium non tacerent.



CAPUT LI.

De huiusmodi uidetur quidam historiographus non tacere, imo eos ad hoc diligentius commonere, ut inferiorum actibus non contenti ad obtinendum probitatis fastigium enitantur, et non tanquam degeneres obscuro silentio deprimantur. »Omnes, inquit, homines qui sese student prestare ceteris animalibus, summa ope niti decet ne uitam silentio transeant. uitam quippe transire silentio perhibentur, qui operari quidquam dignum laude precipua non uidentur, quorum actio tam proba, tam preclara  probitas non habetur, ut frequenter inter ceteros uocali preconio celebretur. Sed his uerbis iste ethnicus eos forte uidetur informare, quos et scripto et exemplo sibi diligit conformare, quos humane laudis intuitu uult dare operam probitati, transitoriam honestatem religiose preferens sanctitati. Cui cum sibi similes satagunt obedire et iuxta eius magisterium preclaris operibus studium impertire, habent quidem gloriam, sed non apud Deum, quia et in populo admirationis titulum obtinent temporalem, et a Deo quem uel nesciunt uel contemnunt, non recipiunt eternalem. Quales illos supradictos certum est exstitisse, qui a fide reprobi, mortem pro alterutro memorati sunt elegisse, et quoniam amore non diuino sed humano ad agendum  maxima inuenti sunt fuisse studiosi, non in celo sed in terra: non apud Deum, sed apud homines habentur gloriosi. Ceterum illi qui ad diligendum Deum propriis cum gratia nisibus attolluntur, et iuxta secundum et simile mandatum, sincere proximum amplectuntur, non remanent in schola ethnicorum, que nescit fidei puritatem, sed Christi magisterium et Scripture sacre audiunt ueritatem. Ibi quippe dicitur, quia et Deo usque ad mortem debet quisque fidelium deseruire, et nichilominus usque ad mortem proximi necessitatibus subuenire, ita tamen ut in dilectione Dei modum, pondus, terminum non attendat, in dilectione uero proximi iuxta prescriptam regulam se extendat. Diliges,  inquit, Dominum Deum tuum ex toto corde tuo et in tota anima tua et in tota mente tua: et proximum tuum sicut te ipsum .« Ille autem proximum ut se ipsum diligere comprobatur, qui, quod sibi uult impendi, et illi misericorditer impendere non grauatur, siue pecuniam si forte ille pauperie pregrauatur, siue potius uitam suam si tamen necessitas id exigere uideatur. »Qui habuerit substantiam mundi, ait Ioannes, et uiderit fratrem suum necessitatem habere, et clauserit uiscera sua ab eo, quomodo caritas Dei manet in eo?«  Et supra: »Ille, inquit, posuit animam suam pro nobis et nos debemus pro fratribus animas ponere .« Et Paulus ad Corinthios: »Libentissime, inquit, impendam et superimpendar ipse  pro animabus uestris .« Et ad Thessalonicenses: »Cupide, ait, uolebamus tradere uobis non solum Euangelium Dei, sed etiam animas nostras .« Hec est forma qua suos Christus discipulos uoluit informare, et eos sibi grata similitudine conformare, quam non solum apostoli, sed et multi post apostolos inueniuntur plenius assecuti, qui summa ope eniti studuerunt, ne praue et ignauiter essent muti. Illi enim languore degeneri turpiter obmutescunt qui ad impendendum gratum fratribus beneficium intorpescunt, qui uel ignauia uel malitia contemnentes iustum et nobile fastigium eminendi, nullo uirtutum exercitio ceteris materiam dant loquendi. Qui autem diligentius dare student operam probitati, et non solum sua, sed et se ipsos  diuine uel fraterne impendunt caritati, hi nimirum amoto degeneri silentio loquuntur gloriosa, imo ipsa eorum commendabilis actio fit uerbosa. Nunquid non sicut passionis sue beneficio loqui uoluit Christus nobis, sic ipsa quoque eiusdem passio loquitur et pro nobis, ut non sit quod de eius recte silentio conqueratur quisquis illius uerbis aurem prebere non grauatur? Paulus apostolus: »Accessistis, ait, ad aspersionem sanguinis 596 melius loquentem quam Abel .« Occisio quidem Abel , uel aspersio sanguinis eius nos ad iram et contumeliam non irritat, sed quodam uirtutis magisterio ad patientiam nos inuitat, dum iniustam ei mortem frater legitur intulisse, et iste illatam, nichil perperam referens, pertulisse.  Cuius patientia quedam nobis locutio, quedam est commonitio non spernenda, sed a cunctis sane sapientibus audienda, ut uidelicet si molestia, si persecutio, si denique mors ipsa nobis a quolibet inferatur, non odium odio, non persecutioni persecutio referatur. Cum autem nobis huius occisio sic loquatur, sic ab ira reuocare, sic ad humilem prouocare patientiam uideatur, ipsa Christi passio et aspersio sanguinis multo loqui melius inuenitur, que formam digniorem exemplumque perfectius impertitur. Abel enim, nequam fratri quidquam simile non rependit, Christus uero pro suis fratribus se impendit: ille paratus fuit sufferre mortem potius quam inferre, iste inuentus est libens et uoluntarius se offerre. Bene ergo ille, sed iste melius  est locutus, dum ille patientiam, iste est beneuolentiam exsecutus, ille quasi remissius loquens pluribus imitabilem se donauit, iste paucioribus imitandus, preces Deo cum clamore ualido et lacrymis offerens exaudibiles allegauit. De quo Paulus: »Preces, inquit, supplicationesque cum clamore ualido et lacrymis offerens exauditus est pro sua reuerentia .« Preces Christus in Euangelio frequenter legitur obtulisse, et inter offerendum nonnunquam lacrymas profudisse, quas pro eo Pater uidetur plenius exaudire, quod in eis erat clamorem ualidum inuenire. Clamor ualidus forma est prime et precipue caritatis, qua Christus conuenit nostre duritiam prauitatis, uolens imprimere,  ut eum maxime ducem et preuium attendamus, et exemplo sui nostras uoluntarii pro fratribus animas impendamus. Quodpropter Apostolus: »uidete, ait, ne recusetis loquentem .« Qui suam duritiam contendunt pertinaciter excusare, Christum sic loquentem conuincuntur nequiter recusare, quia cordi obstinato defensionis patrocinium adhibere, nichil est aliud quam Christi uerbum, et exemplum largitatis longius remouere. In quo autem coaluit affectus nouelle uoluntatis, sed nondum conualuit robur perfecte caritatis, huius teneritudo non debet uelut exsecrabilis abhorreri, sed ut proficiat in melius doctrine salubris irriguo confoueri. Neque enim omnes Christum in hoc sufficiunt imitari, ut amoris largitate illi  prorsus ualeant conformari, ut iuxta formam eius, mortem uelint pro fratribus sustinere, quamuis optent huiusmodi gratiam uel fortitudinem obtinere.

Quos attendens Apostolus nondum posse adduci ad perfectum, eorum tamen non abhorret nec damnabile iudicat imperfectum, imo fouet et promouet quod tenerius est inceptum, et commendat dum affirmat quia Deo ueraciter est acceptum. »uidua, inquit, discat primum domum suam regere et mutuam uicem reddere parentibus, hoc enim acceptum est coram Deo ;« ac si dicat: Ille cui uehemens uitiorum opprimentium quasi mortuus est maritus, nec adhuc tamen presto est profectuum spiritalium appetitus, discat mentis sue domum, uice rectoris uiriliter obtinere, et eis quos priores  beneficos experitur, gratis beneficiis respondere. Et quia huiusmodi opus nondum penitus est perfectum, ne forte quis existimet Deo fieri non acceptum. »Hoc enim, inquit, acceptum est coram Deo,« cui constat sic ea que perfecta et grauia sunt, placere, ut tamen imperfecta et leuia non credantur quasi reproba displicere. Placet enim ei cum uice debita beneficium beneficio quis rependit, sed magis forte placet cum idem beneficium gratuito quis impendit, quia maioris est gratie quod sine meritis precedentibus exhibetur, quam quod beneficio precedenti lance pari et merita respondetur. Quod innuens Apostolus, uiduam ad reddendum mutuam uicem parentibus instruit diligenter, et eam que gratis est munifica, eligendam astruit consequenter,  dans intelligi quia et arguendus est qui acceptum beneficium non rependit, et digne commendandus qui ad conferendum gratuita se extendit. Nam cum dixisset: »uidua discat primum domum suam regere et mutuam uicem reddere parentibus,« paulo infra subiecit: »uidua eligatur in operibus bonis testimonium habens, si hospitio recepit, si sanctorum pedes lauit, si tribulationem patientibus subministrauit, si omne opus bonum subsecuta est .« Quibus uerbis admonet et illam uiduam de beneficio uice debita referendo et istam consequenter de gratis conferendo, ostendens quod, cui sit, tempore, quod, cui dignitate meriti preferendum, cum procul dubio sit utrique pro loco et ordine deferendum.  Prius enim ad hoc quisque prebere debet aurem docilem edocenti, ut discat grato commerito beneficium referre conferenti, dein profectu congruo ad hoc studeat promoueri, ut amet etiam gratis beneficus exhiberi. Et quamuis apud Apostolum mulieri silentium indicatur , et apud Salomonem garrula et quietis impatiens arguatur , ab hoc tamen loquendi genere nec prudens uidua relaxatur, imo et ad retribuendum grata et ad tribuendum gratuita mandatis utilibus inuitatur. Denique uiduam Sareptenam Scriptura diuina  commendabilem predicauit, et eam 597 posteriorum dignam memoria indicauit, pro eo quod ab ea cum Propheta esuriens clamore ualido alimonie quid exegit, illa tenaci  auaritia premi, silentio non elegit, sed responsione munifica postulantis clamorem exaudiuit, et quamuis esuriret, larga manu oleum et farinulam impertiuit. Illam quoque fortem mulierem Salomonis commendant Prouerbia , cuius uirilem animum non angustat eneruis tenacia, quam timor paupertatis uel habendi cupido non reddit degenerem, sed inopi manum aperiens, suas palmas extendit ad pauperem.

Ille quoque Samaritanus qui hominem fere a latronibus interemptum motus misericordia leuauit in iumentum , et ducens in stabulum, curam illius stabulario legitur commisisse, et ut magis attentum redderet, duos illi denarios protulisse; ille, inquam, Samaritanus, assertione iurisperiti indicatur  illi proximus exstitisse, quem sacerdos et leuita nulla flexi misericordia dicuntur preteriisse. Econtra ille diues qui anni successibus adgaudebat et ad recondendum eos, horrea sufficientia non habebat, quia tenax pecunie nichil inde proximus est largitus, condemnatur stultitie nocte animam repetitus. »Stulte, inquit, hac nocte animam tuam repetunt a te, et que parasti, cuius erunt?«  Alter etiam ille diues qui ante ianuam suam uidet Lazarum esurire, recusans esurienti gratum beneficium impertire in inferno stillam aque postulat sibi dari, sentiens linguam suam flamme grauis incendio cruciari. Et recte lingua precipue grauem sustinet passionem, que, cum Lazarus sustineret duplam uulnerum et inopie lesionem , nequaquam  illi uerbum bonum, uerbum consolatorium est locuta, et cum solo posset uerbo, nullum est opus misericordie prosecuta. Que ergo ad conferendum beneficium auari silentii fuit sinibus obuoluta, ad proferendum loquaces querimonias in inferno redditur absoluta, et cruciatus proprios diuino urgente iudicio non potest reticere, que indigentem proximum uerbo grato noluit refouere. Denique cum per Ezechielem ad Ierusalem Dominus loqueretur, et quod Sodomam iniquius agendo iustificauerit, quereretur, inter cetera uitia quibus eamdem Sodomam et filias eius peccasse grauiter replicauit, tenacem illarum auaritiam signanter ad memoriam reuocauit. »Manum, inquit, egeno et pauperi non  porrigebant .« Quid sibi uult quod Sodomam et filias eius non dicit cuipiam aliquid abstulisse, nullam egeno et pauperi uiolentiam intulisse, sed tantummodo nullum gratis beneficium contulisse, et ob hoc damnationis sententiam pertulisse? Nimirum ut ostendat gloriari eos inaniter non debere, qui, cum forte in aliquo uident proximos indigere, duro clausi lapide nullum eis conferunt adiumentum, putantes satis esse quia nullum inferunt detrimentum, cum diuina lex iubeat non solum alterutrum non nocere, sed ad iuuandum inuicem curam diligentius adhibere. Sicut autem isti arguuntur nullum gratis beneficium conferentes, sic plerique alii acceptis beneficiis nichil gratie referentes, qui cum ad exigendum que obtinere cupiunt  sint clamosi, ad reddendum gratis grata, nullo fiunt largitatis munere fructuosi. Quales illos in Euangelio leprosos arbitror exstitisse, quos ad impetrandam salutem magnis Christo clamoribus legimus institisse. Qui optato potientes, grauiore silentii languore sunt depressi, et ad reddendum medico grates debitas non regressi. »Nonne, inquit, decem mundati sunt, et nouem ubi sunt? Non est inuentus qui rediret, et daret gloriam Deo, nisi hic alienigena « Arguuntur qui cum optate adgaudeant sanitati, tamen accepto beneficio sunt ingrati, et curatori suo non solum nichil muneris largiuntur, sed nec eum laude facili prosequuntur. Ille autem decimus ueritatis iudicio commendatur, qui aliorum nouem fugam uel silentium non sectatur,  sed festine regrediens agit gratias curatori, sciens quia gratum debet grato retribui tributori. Debet, inquam, ab hoc quisque officio non silere, et uel dare quod gratum est, uel danti forma simili respondere; si tamen hoc commercium decorat et roborat honesta sanctitudo, non offuscat uel infirmat uitiorum eneruis turpitudo. Non enim debent uel tribui, uel retribui grata gratis, si eadem constat esse contra regulam sanctitatis, si quis uidelicet alteri placere desiderans hoc impendit, quod deuium ab honesto et utili, diuine rectitudo iustitie reprehendit. Quod nimirum exigit auara mollities nonnullorum, et exactum exhibet arguenda munificentia plurimorum, dum uel aures pruriunt  audire quod male concupitur, uel ad loquendum eadem lingua mollior efficitur. Apud Isaiam huiusmodi loquuntur exactores, qui moribus eneruati ferre nolunt asperos monitores, sed eosdem postulant, ut posita grauedine sincere ueritatis, inflectantur et loquantur molles blanditias falsitatis. »Nolite, inquiunt, aspicere nobis ea, que recta sunt: loquimini nobis placentia, uidete nobis errores .« uidetis istis hominibus non recta sed erronea complacere, qui monitores suos mira presumunt imprudentia commonere, ut seponentes seria quibus eorum uitia decreuerant abolere, loquantur placentia que a uero certum est abhorrere. Cuiusmodi consilio illi, ut uidetur, fuerant informati, qui uolentes regis Ioas satisfacere 598 uoluntati, adorauerunt  eum, gratis blanditiis prosecuti, eiusque peruersis auribus peruerse placentia sunt locuti. »Ingressi sunt, inquit, principes Iuda et adorauerunt regem qui delinitus obsequiis eorum acquieuit eis, et dereliquerunt templum Domini Dei patrum suorum, seruieruntque lucis et sculptilibus .« Sciebant principes quia regis auricule pruriebant, et abhorrentes uerum, uanitatis preconium auidius audiebant; et quod suo gratum esse Domino subditi cognouerunt, ut eius gratiam obtinerent, prono satis animo detulerunt. Grato quorum obsequio pressa in illo ueritas cinerescit, et ad uocem laudantium, malitia uelut magnis acta flatibus exardescit, tantumque in eo error miserabilis inualescit, ut derelicto Dei templo, lucis et sculptilibus deseruiret;  exemploque sui ad eamdem ceteros idololatriam irretiret. De qua malitia Ieremias: »Ad uocem, inquit, loquele grandis exarsit ignis in ea .« Loquela grandis adulatio est, que animam miseram inflat granditer et extollit, et elata inflatione eneruat penitus et emollit, extorremque roris et pluuie quibus uiget, uigoris presidio uiridescit, nulli fretam umbraculo exsiccat citius et ignescit. Ad uocem igitur loquele grandis exarsit ignis in ea, quia cum adulatio rupto pudoris claustro profert laudis miserabile blandimentum, cum reiecta sindone ueritatis superducit uanitatis deceptorie tegumentum, in anima misera que nullum diuine gratie meruit adiumentum, ignis malitie optatum accipit incrementum. Nam qui nostro in nobis uitio uelut in camino  tenuiter coalescit, accedente grandis loquele flatu, uehementius exardescit, cum scilicet anime nostre peruersa desideria audimus laudibus digna duci, et quod inique agimus, deceptorum iudicio benedici. De quibus deceptoribus Dominus per Isaiam: »Popule meus, ait, qui beatum te dicunt, ipsi te decipiunt .« Talis beatificatio deceptio est, cum eos, quibus molli obsequio uolumus complacere, et ab eis simile beneficium extorquere, quidquid egerint, grandi uoce beatos predicamus, et assentatione grata in sua eos nequitia confortamus. uanitatis quippe amator libentius nichil audit, quam quod errori suo assentator arridet et applaudit, cum quidquid est libitum, tanquam sit licitum uult explere, et ceteros sibi consimiles euge gratum,  euge assentorium respondere. Sed hoc euge ipsi quoque ethnici non mediocriter reprehendunt, qui tamen aliquanto subtilius moralem scientiam apprehendunt, et tam in eos qui exigunt quam in eos qui exhibere diligunt, grauiter inuehuntur, dum eos reuocare a tam enerui proposito moliuntur. Unde quidam Satyricus ait:

   . . . . . . . .Recuso
Euge tuum et belle, nam belle heus excute totum,
Quid non intus habet? PERS. Satir. I, lib. I, 49.

Nouit iste sapiens quod ille assentator ad laudandum quedam inutilia uigilans et precinctus, nichil rectum, nichil solidum habet intus, sed cum sit dealbata ipsa superficies labiorum, interiora eius plena sunt ossibus  mortuorum. Cum enim foris quedam uerborum luceat pulchritudo, in ipsa pulchritudine latet subdola turpitudo, dum illud suum euge non parit intellectus et amor ueritatis, sed mollis assentatio et duplicitas uanitatis.

Quod si prudens ethnicus euge falsum, et belle subdolum respuit et recusat, et eos qui talibus delectantur, grauiter arguit et accusat, quanto magis uir sanctus amator sincere ueritatis cum propheta debet repellere uoces assentatorias falsitatis? »Auertantur, inquit, statim erubescentes qui dicunt mihi, euge, euge .« uidebat Dauid non solum apud ethnicos huiusmodi uitium preualere, sed etiam in populo Dei locum maximum obtinere, et tam prelatos quam subditos in hoc decliue lubricum facilius posse duci, et eos ab eodem precipitio uix  reduci. Nolens igitur suos in hanc assentandi foueam deuenire, et timens se ipsum eorum aliquando adulationibus assentire: Auertantur, inquit, statim erubescentes qui dicunt mihi, euge, euge, ut uidelicet eorum uana laudatio nec ad modicum admittatur, nec a rigore suo mens paulatim deflua remittatur. Nihil enim grauius quam quemlibet molles blanditias exhibere, et illius blanditiis alterum sibi similem adgaudere, et sic inuicem lambere, mutuum scabere, reddere grata gratis, ut de utriusque pariter conqueratur diuine censura ueritatis. »Prophete, inquit, prophetabant mendacium, et sacerdotes applaudebant manibus suis, et populus meus dilexit talia .« Conqueritur per Ieremiam Dominus quod prophete mendaciis populum  seducebant, et sacerdotes pari dementia manibus applaudebant, et miser ille populus easdem fraudulentias diligebat, et sic tam prelatus quam subditus imminentem interitum negligebat. Hec igitur grata uel conferre uel referre quispiam non contendat, que intenta discretio uel discreta intentio non commendat, quia, etsi iubet Euangelium, ut quod uolumus nobis fieri, idem quoque alteri faciamus, non tamen credendum est, ut sicut licita, sic etiam illicita conferre inuicem debeamus. Lucas: »Prout uultis, inquit, ut faciant uobis homines et uos facite illis similiter ;« et Mattheus: »Omnia, inquit, quecunque uultis ut faciant uobis homines, et uos facite eis .« Nunquid amatores turpitudinis hoc mandato suam nequitiam excusabunt,  et ingrate sanctitati dare operam recusabunt, estimantes quod sicut uolunt ut alii 599 ad conferenda peruersa quelibet sibi faciles habeantur, sic eisdem quidquid illi peruerse uoluerint, conferre iubeantur. Sed quod dictum est: »Omnia quecunque uultis,« procul dubio intelligendum est, que facienda esse iustitie lex non defendit, non que illicita, et sibi contraria reprehendit, quia nichil aliud aut uelle aut facere magister precipit ueritatis, quam quod sanctum et utile, nescit turpitudinem peruerse uoluptatis; denique per prophetam: »Si uidebas, inquit, furem, currebas cum eo, et cum adulteris portionem tuam ponebas,« et subinfert: »Arguam te, et statuam contra faciem tuam .« Cuius uobis uidetur hoc in loco summus  iudex facere mentionem, qui cum fure currit, et suam ponit cum adulteris portionem, nisi eius qui furtis et adulteriis nequiter delectatur, et super his adiutores, consocios habere gratulatur? Quod propter: Existimasti, ait, inique, quod ero tui similis, arguam te, et statuam contra faciem tuam , ut scilicet, quod modo negligis, uideas in tuis fecibus te sordere, et scias que grata tibi sunt mihi similiter non placere, et quia tibi peruersa diligenti similis non existo, etsi ad horam tacens tuis uoluptatibus non resisto.



CAPUT LII.

His itaque sepositis que saluo iustitie signaculo non aguntur, ad ea reuertendum est que iuste et  rationabiliter exiguntur, que exigenti debet quiuis recte munificus exhibere, et gratus exhibenti ampliori munificentia respondere. Cui per sapientiam dicitur: »Redde debitum tuum, et responde pacifica in mansuetudine .« Quisquis ab altero accipit quidquam gratum, debet illud estimare tanquam sit mutuatum, ut de accepto munere tanquam superior non tumescat, sed ad respondendum similiter humilitate debita mansuescat. Ad quam responsionem siue redditionem Paulus quoque Apostolus nos hortatur, cuius ad hoc hortamentis quisque sapiens informatur, ut se nunquam a debito liberum arbitretur, cum eum debitorem reddat ipsa dilectio qua tenetur: »Reddite, inquit, omnibus debita, cui tributum, tributum; cui uectigal, uectigal;  cui timorem, timorem; cui honorem, honorem .« Et ne forte quis diceret nichil horum cuipiam se debere, et ideo nulli se debito subiacere, adiunxit Apostolus a quo nullum uoluit relaxare, sed omnes eo uinculo indissolubiliter obligare. »Nemini quidquam debeatis, nisi ut inuicem diligatis . Esto, ait, ut quidquam horum que dicta sunt, nemini debeatis, non tamen a debito recte liberos uos putatis, quia dilectio reddit uos mutuos debitores, cuius esse uos conuenit ueros et assiduos redditores. Denique tali debito et Deus uult teneri suisque dilectoribus quasi ex debito propitius exhiberi, quorum uoces cum de suo secretario liberius audit, hoc astrictus uinculo respondet libentius et exaudit. Quod asserens Isaias: »Ad uocem, ait, clamoris tui statim  ut audierit respondebit tibi .« uox clamoris qua Deum conuenire quispiam perhibetur, ipsa est actio, cui Deus placabilis exhibetur, quia illa uox Deo est non mediocriter gratiosa, que amoto degeneri silentio fit clamosa. Clamor autem huius uocis dilectio est, cuius ope si uox ipsa uel actio non clarescit, in ipsius Dei auribus non satis reboat sed raucescit. Si autem uox clamore, hoc est, dilectione actio roboratur, allegata Deo clamantis postulatio non frustratur, sed grata preloquenti facto magis quam uerbo respondet gratiora, et uoluntarie offerenti diuina reddit bonitas ampliora. Quod per Isaiam pollicens: »Qui custodierint, inquit, Sabbata mea et elegerint que uolui, dabo eis in domo  mea et in muris meis locum et nomen melius a filiabus .« Hec est retributio a qua Deum certum est non silere, sed ad uocem clamoris precedentis grato premio respondere, in quo et nos idem Deus sibi uult conformari, et affectu beneuolo eius munificentiam imitari.

Qui non solum ad reddendum gratis grata, sed etiam ad reddendum ingratis ingrata nos dignanter uoluit erudire, et se ipsum gratam nobis formulam impertire, ut ad exemplum eius, et a reddendo grata gratis, nequaquam torpeamus, et in reddendo uel non reddendo ingrata ingratis, discretum iudicium teneamus. Ille nimirum quidquid ei gratum impenditur, reddere non pigrescit, etsi ad obtinendam salutem non semper cuiusque meritum inualescit,  iuxta quod diues purpuratus, et ad penas inferni legitur deuenisse, et tamen in uita sua bona pro meritis recepisse. »Fili, ait, recepisti bona in uita tua .« Nulli dubium quin iste diues intelligendus sit Deo gratum aliquid obtulisse, et Deus equus iudex illi gratum aliquid reddidisse, ut certum sit quia, etsi que facimus Deus omnia non acceptat, tamen inde quidquid acceptauerit, reddere non detractat. Quod autem Deo ingratum ingeritur, aliquoties inuenitur tacendo sustinere, aliquoties a reddendo similia non tacere, ut in tacendo, eius misericordia uel patientia comprobetur, in reddendo similia, uerax eius esse iustitia demonstretur. Quia uero misericordia precedit iudicium, iuxta quod Dauid ordinans: »Misericordiam, inquit, et iudicium  cantabo tibi, Domine ,« prius dicendum uideo de eo quod misericors uel patiens conticescit, postmodum quod iustus et uerax ad loquendum grauius exardescit. Nolens quippe Deus grauem 600 differre sententiam feriendi, et feriendis hominum moribus indulgere spatium peniteudi, per Isaiam: »Silui, ait, semper tacui, patiens fui ,« ne uidelicet si peccantes incumbente statim uindicta ferirentur, quasi recte de tam precipiti iudicio causarentur. Plerumque etenim cum peccator blandis uitiorum nexibus irretitur, et tamen iuxta meritum presenti non feritur, compactus intra conscientiam tortore grauissimo conuenitur, et eius misericordiam deuote penitens fiducialius, cuius in differendo iudicium tantam patientiam experitur.  Cum uero eum, qui cor nequam manusque laxauerit ad peccata Deo districtius iudicante percutit ultio festinata, idem peccator nonnunquam obmurmurat, et causatur quod super eo digna misericordia non agatur, cum, etsi non hodie, forte cras si non pridie tamen perindie peniteret, si diuina ei bonitas penitendi crastinum indulgeret. Silet ergo plerumque, Deus, nec statim restituit quod meremur, ut processu temporis ad penitentiam prouocemur, et scit cui penitenti suam gratiam misericorditer largiatur, cuius dono gratie ad salutem promerendam penitens reuertatur. Nam si statim ut peccamus, ira Dei et ultio nos feriret, et in massam nostrorum scelerum lance pari iustitia deseuiret, non superesset  in breui, cui eiusdem clementia subueniret, cui uitam et salutem  cum uix inter homines iustum quempiam inueniret, et omnis fere homo iuste perditus interiret. Bonum ergo silentium quod Dei misericordia commendatur, cum peccanti cuilibet penitendi spatium non negatur, cum Deus nature bonitate magis appetens diligi quam timeri, querit occasiones quibus conuenienter possit peccantibus misereri.

Non enim degeneri timore parcit cuilibet delinquenti, ne aliquando scilicet desint iacula ferienti, et cum arma defuerant quibus peccantium possit contumaciam expugnare, securius presumant contumaces inermi et inualido repugnare. Quod nimirum de diis  gentium pete garruli fabulantur, quos ideo cessare a feriendo nonnunquam peruersos mores hominum arbitrantur, ne si uelut sagittis emissis eorum semel pharetra uacuatur, ad feriendum ultra nulla eis copia prebeatur.


Si quoties, ait quidam, peccant homines, sua fulmina mittat
   Iupiter, exiguo tempore inermis erit.

Non uult Deus Iupiter, quoties peccant homines, fulminare, sed eorum plerumque uitia, uindictam differens, tolerare, ne si ad fulminandum singula rapiatur amore uindicandi, prius desint fulmina quam homines uite merito fulminandi. Ceterum Deus noster hoc intuitu non silet a uindicta, cum quis uel inscius uel infirmus, uel forte iniquus occupat  interdicta, imo ad hoc silet, ut peccator aliquando salubriter confundatur, et confuso, largiori beneficio donum spiritus infundatur. Denique ubi abundauit peccatum, plerumque superabundat et gratia , et cui plus dimissum est, plus diligit, et eum qui cognoscit se fuisse amplius debitorem nonnunquam in reddendo uidemus largiorem. Quod si forti abutens misericordia quisque negligit penitere, et impenitenti diuina differt censura iuxta meritum respondere, in hoc ipsius Dei maior patientia demonstratur qui pati non recusat eos etiam quibus misericorditer non placatur. De qualibus per prophetam: »Laboraui, ait, sustinens .« Laborare se dicit cum ingratos mores hominum scrutator intimus inuestigat, et perpendit quia eos  compungens penitentia non castigat, sed quo amplius tacet, ut quasi non uidere que puniri debeant uideatur, eo amplius ad peccandum impunita eorum iniquitas induratur. Quod per eumdem Isaiam arguens: »Non cogitasti, ait, in corde tuo quia ego tacens et quasi non uidens, et mei oblita es .« Cum anima peruersa cogitatione intima non perpendit, quod diuina bonitas misericordi silentio sua illi scelera non rependit, et auertens faciem, ad horam quasi elegit non uidere, ut per patientiam possit ad penitentiam promouere, unde illa misera diuine misericordie gratius et deuotius deberet reminisci, inde inuenitur durius et peruersius obliuisci. »Et mei, ait, oblita es.« Deus autem cuius fortis  patientia non lassatur, cuius patiens fortitudo diutino impulsu nostrorum scelerum non quassatur, graui nostro proposito plerumque obstaculum non immittit, sed iuxta nostrum libitum usque ad uite huius exitum aliquando currere nos permittit. Et cum timore illius uel amore ceruix nostra ferrea non mitescit, illius patientia uindictam comprimens conticescit considerans quo fructu nostra peruersitas induretur, uel ipsa duritia quo fine, uel premio consumetur. Quod per eumdem prophetam innuens: »Quiescam, ait, et considerabo in loco meo .« In loco suo Deus quiescere perhibetur, quia in deitatis sue secretario ira uel contributio non habetur, unde ad nos quasi uidetur exire. quandiu differt eo, quod ipse nouit, consilio nos ferire. Differens autem, considerat quod  ipso quiescente nostra peruersitas non quiescit, sed quo amplius impunita, eo uehementius indurescit, et proficiens in peius, donec uoto miserabili ducatur ad perfectum, in hac perfectione casu irreparabili mergitur in defectum.



601 CAPUT LIII.

Denique idem propheta cum de ipso Dei Filio loqueretur, attendens que et quanta nullo suo exigente merito pateretur, non solum ipsam eius predicere uoluit passionem, sed adiuncti quoque silentii gratam facere mentionem. »Oblatus est, ait, quia ipse uoluit, et non aperuit os suum, quasi agnus coram tondente se obmutescet, et non aperiet os suum .« Cum se Christus occidi sineret sue grato munere uoluntatis, quem tamen occidebant  corrupti uitio uoluntarie prauitatis, prudenti consilio fretus os suum uoluit aperire, id est contumelias ferientium presenti gladio referire. Unde et Petro qui se adhuc ad tam humile silentium non inclinat, sed quasi procacior ad loquendum festine retributionis gladium euaginat: »Reconde, ait, gladium in uaginam: omnes enim qui acceperint gladium, gladio peribunt .« Noli ad feriendum gladio festinare, dum iusto citius acceptas uis iniurias uindicare, sed eum saniori doctus magisterio iam reconde, id est pressum et oppressum sub patienti silentio te absconde. Omnes enim qui acceperint intempestum gladium feriendi, nescientes siue contemnentes salubre silentium sufferendi,  gladio peribunt, id est pari iudicio ultionem incurrent diuinam, nisi forte excitum gladium mutato proposito remiserint in uaginam. Et pulchre agno, qui patiens et beneuolus, uel tondetur in passione sua Christus similis perhibetur, ut prudens quisque nullo fastu quasi excellentior indignetur, si ad imitandum agnum eiusdem Christi monitis inuitetur. »Ecce ego, ait, mitto uos sicut agnos .« Agnum quippe si quis totonderit, mira in eo patientia demonstratur, dum ferienti, non morsu, non ictu quolibet aduersatur, sed omnes motus graues tanto inuenitur silentio cohibere, ut magis uideatur percussus unam maxillam, alteram exhibere. Si quis uero eum totonderit, uiolenta ille uellus auaritia non retentat, sed ad reddendum illud adeo beneuolum  se presentat, ut quasi tunicam auferenti, et pallium remittere non recuset, et eum indicta uel proposita Euangelii perfectio non accuset. Bonus itaque agnus qui si tundatur, reddere uicem nescit, si uero tondeatur, nichilominus obmutescit; et in cunctis que sibi uiderit uiolento persequentis impetu contraire, tam patiens quam beneuolus ad referendum paria, os suum refugit aperire. Et hic gerit non incongrue typum Christi, qui flagella et uulnera pro nobis perpeti non negauit, nec tonderi deposito humanitatis uelamine recusauit, qui nos forma et exemplo patientie humilis erudiuit, et incorrupte carnis mundo uellere nos uestiuit. Illius uero agni silentium, quod in passione sua Isaias Christum asserit tenuisse, idem Christus inuenitur longe retro  per prophetam alium predixisse. uideturque Isaias non tam nouum aliquid prophetasse, quam antea prophetatum confirmandi gratia replicasse. Cum enim per os Dauid maleuolentiam persequentium demonstraret, et uerbosam eorum uanitatem, dolos et instantiam accusaret, sui econtra silentii consequenter curauit facere mentionem, ostendens quod illorum malitie in presenti non reddiderit talionem. »Qui inquirebant mala mihi, ait, locuti sunt uanitates, et dolos tota die meditabantur. Ego autem tanquam surdus, non audiebam, et sicut mutus non aperiens os suum .« Et iterum: »Factus sum, inquit, sicut homo non audiens, et non habens in ore suo redargutiones .« Mirum silentium! Cum eumdem Christum uana maleuolorum locutio,  imo et dolosa eorum meditatio non lateret, et ingratis eorum operibus respondere paria preualeret, sic tamen siluit, tanquam surdus, illorum uerba, uel consilia non audiisset, tanquam ad redarguendum, os mutum, et inualidum habuisset. Sed quare hoc, nisi ut nos ad idem quoque silentium inuitaret, ut nos a referendo ingrata, monitis efficacibus reuocaret, sciens quia commonitorium tunc efficacius operatur, cum id quod faciendum est, sicut uerbo, ita et opere demonstratur? Multis quippe retro diebus ueterum serie Scripturarum, et multorum post inuicem nos admonuerat testimonio prophetarum, ut cum nobis persecutor molestie quid inferret, par pari nostra humilitas quieta silentio non referret. Quod enim per se ipsum tandem presentialiter exhibere,  hoc per prophetas suos pridem litteraliter uoluit predocere, ut silentium humile et illorum litteris presciretur, et quod prescitum esset, huius exhibitione roboratum commendabilius haberetur.



CAPUT LIu.

Loquens itaque per Isaiam: »Tacete, ait, qui habitatis in insula .« Pulchre ad tacendum eos aggreditur inuitare, qui non ubilibet, sed in insula dicuntur habitare, non quod quibusque aliis estimet silentium non prodesse, sed quia pre ceteris, istis necessarium nouit esse. Cum enim congrua omni uasi fictili sua integritas uideatur, que plerumque uix solida inter manus tenentium conseruatur; cui tamen uiolentus ignis accesserit, uel altera  queuis angaria patenter institerit, ei precipue est necessaria fortitudo, ne accidenti molestie fractionis sue strepitu 602 luculenta respondeat egritudo. Sic et homo cum in horto uoluptatis sub umbra gratissima refrigescit, cum in portum uoluntatis deductus, tanquam in cubiculo delitescit, est mirum si adgaudens optate paci et otio conticescit, cuius nullo tumultu aut cauterio mens egrescit. Si uero grauem colaphum superducta ferientis manus inflixerit, si caminus estuans, si persecutio impugnans afflixerit, si undarum illisio, si rabies uentorum institerit, tunc precipue necessariam habet homo fortitudinem ut subsistat, ut malis ingrauescentibus a quieto cordis proposito non desistat, ut incumbente plenius cuiusuis tribulationis grauissima  lesione, nulla tanquam uas infirmum et impatiens respondeat fractione. Recte ergo habitatoribus insule diligenter silentium imperatur, quia tunc precipue illud esse necessarium iudicatur, cum multis et uariis homo incommodis fatigatur, ut scilicet illatas iniurias nitatur equanimiter sustinere, ne rupto patienti silentio similia presumat respondere. Insula quidem terra breuior est, que aquis undique circumcincta a reliqua terrarum amplitudine illis interfluentibus est distincta, et nec eius superficies undis adiacentibus cogitur operiri, nec illis penitus effugatis relique terre preualet couniri. Quia uero mare ceteris fluminibus largius dilatatur, et diffusa eius latitudine multum spatium occupatur, in ipso precipue huiusmodi insula frequentius inuenitur,  que paulo supereminens aquis equoreis circuitur. Insule autem nomine religiosa conuersatio figuratur, que firmiori proposito uelut quodam sui pondere solidatur, et superexcedens uite secularis periculosius et quasi labilius elementum, accedentibus ad eam prebet habitabile firmamentum. Quod nimirum alius se propheta gaudet plurimum inuenisse, et relicto instabili actionum carnalium diluuio ad propositum firmius peruenisse, in quo uentis et flatibus iam more solito non urgetur, sed de profectu ad profectum gressu recto et stabili promouetur. »Duxit, inquit, me de lacu miserie et de luto fecis, et statuit supra petram pedes meos, et direxit gressus meos .« Lacus miserie  est fluxus exuberans actuum peruersorum, qui occupat et absorbet infinitam multitudinem miserorum, et depressos eius gurgustio in eternam quandoque miseriam nos deducit, si prius de profunda illius uoragine manus misericordie non reducit. Lutum autem fecis, siue fex luculenta, ipsa est immunditia occulte uoluntatis, in qua miser animus heret gaudens uolutabro inique uoluptatis, et cum forte aliquando nichil mali exterius operatur, in hoc tamen quasi residuo, delectatione misera uolutatur. De hoc et lacu miserie, et luto fecis diuine respectus misericordie nos educit, et ablutos remissionis gratia tanquam in insulam introducit, affectusque nostros supra solidioris propositi petram ponit, et dirigit actus nostros dum saluti reddere nos disponit.  Sed quia mare siue lacus longe ab insula non recedit, optatam pacem eiusdem plenius incolis non concedit, sed quos intra fluctus suos, non preualuit retentare, nequaquam cessat eis minas et terrores uarios intentare. Secularis quippe uite homines, ire, inuidie, auaritie flatibus excitati et audaci malitia in tumentem cumulum eleuati, quos et quales assultus melioris propositi hominibus ingerant quis edicat, maxime si eisdem manus forte potentior silentium non indicat?

Quia enim religiosi sanctitatis gradum obtinent firmiorem, seculares uero locum et patientiam nequiorem, isti ad impugnandum illos indefessa rabie se extendunt, quos uita et moribus sibi esse dissimiles deprehendunt. His ergo dissimilibus nichil utilius  quam tacere, et illatis iniuriis non mordaci contumelia respondere, ne, qui malitiosis impugnatoribus, dissimiles sunt tacendo, tandem uicti molestiis fiant similes respondendo: »Noli, ait Salomon, respondere stulto iuxta stultitiam suam, ne efficiaris similis .« Quod etiam Christus non tam uerbo quam opere uidetur attestari, qui suis impugnatoribus respondendo noluit similari, dum iuxta Petrum, cum malediceretur non maledixit, cum percuteretur non repercussit , sed: »Posui, ait, ori meo custodiam cum consisteret peccator aduersum me .« Hoc exemplo habitator insule os suum precipitur custodire, illudque sollicitius forti sera silentii premunire, ne tribulationum impatiens, ultionis uerbum  presumat effutire, et ferientium iniurias turbato spiritu referire. »Tacete, ait, qui habitatis in insula .« uos, ait, qui donante gratia iam in mari conuersationem fluxam et labilem non habetis, sic consilio saniori solidius religionis propositum obtinetis, qui uelut terre fertilis iam carpitis fructus in gaudio  cum interim mare circumstrepit, cum frequens undarum illuuies comminatur, cum assultibus uariis in profundum redigere uos conatur, cum secularium potens iniquitas dure seuit, que magis ad defectum quam profectum insulanos accolas urgere consueuit, date operam ut uestra patientia non facescat, sed humilitatis gratia supponens ori digitum conticescat, ne si persecutoribus  morum similitudine uultis reddere talionem, non iam in insula, sed in mari uideamini facere mansionem.

Et forte religiosi quilibet graues secularium 603 impetus utcunque possunt ferre, et equo satis animo iniuriis eorum iniurias non referre, cum et stare in solidiori eminentia se perpendunt, et illis inferioribus similes effici non contendunt. uerum cum desuper er turbidus intumescit, cum nix, grando, tonitruum fulgur ignium ingrauescit, cum, celi cataracte uidentur minaciter aperiri, cum tota prorsus insula supernis tempestatibus operiri, quis huius habitator non uehementius contremiscat, imo quis non sub tanto pondere, omni priuatus refugio defatiscat?  Cum enim circumquaque mare seuiens prosperum nichil promittat, et celum multo grauius pluat, tonet, fulgeret, mortemque repromittat, cum a lateribus non sit effugium inuenire, et tempestas eris non cesset in insulam deseuire, miror si quispiam tam inuicti roboris habeatur, ut non more arboris cum fragore nimio radicitus euellatur?

Sic autem mare fremens turbatam secularium nequitiam uidetur figurare, que religionis uiros non cessat malis operibus uel saltem moribus impugnare: sic celi uel eris nomine doctorum gradus sublimior designatur, quorum magisterio inferior nostra humilitas, uelut terra subiacens gubernatur. Cuius celi facies cum uespertino tempore serenatur, cum rore matutino tenuiter humectatur, cum solis  radio terris clarior illucescit, cum imbre temporaneo gratis uicibus impinguescit, homo natus ad laborem non mediocriter iucundatur, quia terra quam incolit, tali beneficio fecundatur. Pari modo cum doctor ecclesiasticus recumbit uelut in humili tecto serene uoluntatis, cum assurgit et irrorat profunde scientia ueritatis, cum uelut solis meridiani radiis, operum meritis estuat et clarescit, cum doctrina et sermone irrigare subditos non pigrescit: nimirum tersa mentis fuligine homo subditus hilarescit, quia eius religio tali forte magisterio fecundius enitescit. Si uero is qui esse debeat fructuosus predictorum munerum distributor, damnosus inuenitur e contrario persecutor, si grauem in subditos potentiam diligit exercere, si pro ordine dignitatis  ius tyrannicum obtinere, si tonat et fulminat, si morum intemperie debacchatur, si suam malitiam in subditorum uerti miseriam gratulatur, nimirum pusillus grex non est sub cuius umbraculo protegatur, cum is quem sperauerat protectorem, hostis grauior habeatur. Cum quis in mari positus uenturam timet uel iam sustinet tempestatem, toto desiderio festinat obtinere terre stabilis firmitatem, ut qui uidetur sibi marino discrimine periturus, tandem potitus optato littore sit securus. Si uero terram obtinens supremis fulminibus appetatur, iam nec fugit, nec spe residua confortatur, quia falso uitam sibi quisquam mortalium repromittit, quem tam in terra, quam in aquis ultio uiuere non permittit. Et  cum illi graue satis maris periculum uideretur, in quo tamen spes manebat ut ad terram tendere niteretur, ipsum quidem terre periculum multo grauius asseuerat, in quo miser et forte plus quam miser, quasi de misericordia iam desperat experimento comperi: nulla persecutio magis seuit, nulla magis premere uel opprimere consueuit, nullo fasce miser animus sic grauatur, nullo grauamine spes languidius infirmatur, quam cum ille se ingerit ruptis misericordie legibus oppressorem, quem ordo naturalis uel forte spiritalis promiserat defensorem. De qualibus Isaias: »uir, inquit, fratri suo non parcet, et unusquisque carnem brachii sui uorabit .« Et Micheas: »uir fratrem suum uenatur ad mortem .« Et Mattheus: »Tradet, inquit,  frater fratrem in mortem, et pater filium .« Cum uero frater fratrem, pater filium diligit molestare, et quem sinu fouere debuerat, insidiis, odiis, persecutionibus infestare, ab eodem infestato silentium facile non tenetur, sed quo iniquius putat se opprimi, eo ad respondendum grauius perurgetur. »Si inimicus meus, inquit, maledixisset mihi, sustinuissem utique .« Quia uero homo unanimis, dux meus et notus meus, non solum nullum beneficium mihi prestat, sed uiolato dilectionis iure, rancoris et inuidie toxico me molestat, etsi manum timidam uel forte inualidam compellor continere, quomodo saltem oris uel cordis linguam potero cohibere, quin clamem et reclamem et expostulem uindicari, et uoluntas exigit, quod manui non conceditur,  operari? Sed quoniam tempus tacendi et tempus loquendi: »Tacete, ait Dominus, qui habitatis in insula .« Quia tempus, ait, non dum imminet ulciscendi, sed quidquid acciderit, equanimiter sufferendi, iuxta illud Salomonis: »Non contristabit iustum quidquid ei acciderit ,« tacete, presertim cum uestra uideatur habitatio uos monere, et respectu mei debeatis quidquid tolero, tolerabilius sustinere. uestra quippe insula, que assidue marinis undique fluctibus angustatur, et frequenter grauioris eris intemperie molestatur, monet uos ut sub scuto patientie silenter lateatis, et que meo uobis accidunt iudicio, sine ira et murmure transire permittatis. »Omnia, inquit Dauid, excelsa tua et fluctus tui super me  transierunt .«



CAPUT Lu.

Denique ipse Christus, qui a Iudeis carnem acceperat, et ab eis diligi naturali quodam iure debuerat, cum nullo suo 604 merito sustineret plurimos oppressores, scribas tamen et Phariseos inuenit sibi plurimum grauiores. Nam, etsi Pilatus et milites et alii plerique gentilium nocuerunt qui eum passioni uiolentis manibus addixerunt, illi tamen grauiores, illi multo nequiores probantur exstitisse, quos corruptos malitia indefessis uocibus ad hoc certum est institisse. Iudei quippe et Iudeorum principes Christum innocuum accusarunt et inuidia tabescentes, iniquis rumoribus diffamarunt, et cuius nec uera  uitia debuissent apud ethnicos diuulgare, maledictus enim iuxta legem  qui fratris uel filii presumit turpitudinem reuelare, aggressi sunt fictis mendaciis reum mortis et patibuli proclamare. Proclamantes autem Pilatum presidere cegerunt, et instante malitia Romanos milites impegerunt, ut quem dignum morte corruisse non nouerant in reatum, eum tamen occiderent malitiosis gentis sue uocibus accusatum. Unde Pilatus: »Gens tua, inquit, et principes tradiderunt te mihi .« Et ait, ad illos: »Quid enim mali fecit?« . Cum ergo Pilatus nichil mali cognouerit hunc egisse quem sibi gentem suam et principes asserit tradidisse, patenter innuitur quia eumdem Pilatum ad hoc sua precipue malitia non armauit, sed Iudeorum  ira et uirulentum odium instigauit. In his autem que uel gentilis obsequens uel Iudeus intulit instigator, qualis Christus insule fuerit habitator, quomodo scilicet ad illatas iniurias quasi non audiens et mutus steterit et mira patientia premunitus ingratis ingrata nequaquam reddiderit satis nouit, qui Euangelio diligentius aurem prestat, cuius hoc euidentius reuoluta series manifestat. Et hoc nimirum quod idem Christus est in Euangelio realiter exsecutus, per Isaiam prophetaliter fuerat prelocutus, ut et prophetia rei future testimonium perhiberet et quod predictum erat rei ueritas exhiberet. »Ad me, inquit, taceant insule ;« ac si dicat: Ad exemplum mei iuxta formam meam, ad imitandum me, ad confirmandum mihi, taceant qui non solum  habitant in insula sed et dici expressius insule promerentur, dum multis et grauibus molestiis undique perurgentur, dum non solum inundatione secularium circumflua immerguntur, sed et grauiora doctorum fulmina silenti fortitudine patiuntur, sicut enim quorum conuersatio in celis est celum dicuntur iuxta quod per eumdem Isaiam: »Celum, inquit, sedes mea ;« et Dauid: »Celi enarrant gloriam Dei ;« ita et qui habitant in insula recte possunt insule nominari, quo in medio scribarum et Phariseorum conuersantes, Christum eligunt imitari, qui ab illis a quibus protegi debuerant grauiter impugnantur, et in sufferendo eos Christi silentium et patientiam contemplantur. De quibus iterum dicit: »Me insule exspectabunt .«  Illi, ait, qui cum a maioribus suis persecutionem sufferunt ad me spectant ad retribuendum sibi digna pro meritis me exspectant, scientes quia exspectantes exspectatus a retributionis premio non defraudat, quos quisque recte sapit huius merito silentii digne laudat. Denique ethnici qui Christum sensu deuio non attendunt, uirilem tamen patientiam magnipendunt, et eos predicant ceteris admirabiliter preminere, qui nouerint casus contrarios equanimiter sustinere. Unde ille orator egregius: »Magna, inquit, laus illa et admirabilis uideri solet, tulisse casus sapienter aduersos, non fractum esse fortuna, retinuisse in rebus asperis dignitatem.« In rebus quippe asperis firmam retinet dignitatem qui maturam  non abiicit mente pusillanimi grauitatem, qui uento flante ualido tanquam palea non raptatur, qui usque ad defectum incumbente aduersitatis malleo non quassatur. Ille, inquam, in rebus asperis retinet dignitatem cuius non degenerat rerum asperitas internam honestatem, serenum cuius animum nulla persecutionis caligo decolorat, qui ad se ulciscendum furore et odio non laborat. Quem furorem uel odium a nobis nititur relegare et in rebus asperis recessus mentis absconditos serenare qui nobis iracundia uel forte ignorantia plerumque laborantibus interdictam sibi ab huiusmodi libro attribui uult uindictam. »Mihi, ait, uindicta, ego retribuam, dicit Dominus, uel sicut translatio nostra habet, mea est ultio et ego retribuam eis in tempore .«



CAPUT LuI.


Qui enim plerumque non uindicat uolens peccantibus misereri et indulto spatio eos ad penitentiam promoueri, iuxta illud Apostoli: »Ignoras quia patientia Dei ad penitentiam te adducit ;« profecto, cum adesse tempus considerat opportunum, exhibet se feriendis peccatoribus importunum. Unde per Prophetam: »Cum accepero, inquit, tempus, ego iustitias iudicabo .« Ego, ait, qui aliquandiu uestras iniustitias patenter uolui sustinere, et iudicium ultionis quasi sub silentio cohibere, cum tempus uindicandi uidero congruum imminere illud etiam iudicabo quod uos egisse iustius estimatis, quia, etsi uoluntas adiacet, tamen  ignorantia caligatis. Neque estimandum est ut semper Deus sileat a uindicta et impune quilibet presumat interdicta, cum potius certa sit ueritatis sententia definitum, quod apud illum iudicem nichil culpe remaneat impunitum. Quod attendens Iob: »uerebar, inquit, omnia opera mea, sciens quia non parceres delinquenti .« Cum Deus his qui 605 peccant misericorditer parcere non negetur, alioquin nullus nostrum accepta indulgentia saluaretur, eum tamen recte Iob delinquenti non parcere protestatur, quia nulla prorsus culpa ab ultione sibi necessaria relaxatur. Etsi enim parcit peccatori, ut non penis infernalibus deputetur, quas profecto peccatum, si non succurrat uenia, promeretur: non tamen parcit quin idem peccatum ultione purgatoria  feriatur, ut eo purgato, peccator per penitentiam, salutem consequatur. Qui ergo parcit ea que sua est misericordia penitenti, non parcit procul dubio exigente iustitia delinquenti, quia et penitens nisi parcente misericordia non saluatur, et iustum est ut delictum competenti amaritudine mordeatur. Quodpropter Iob omnia opera sua recte perhibet se uereri, considerans quia nulli delicto diuina uult censura misereri, quia scilicet ferit quidquid contra iustitiam perpetratur, quamuis non malitia sed forte infirmitate, uel ignorantia contrahatur. Denique et Lazarus qui profecto magnorum meritis operum enitescit, et Euangelio predicante, letus in sinu Abrahe requiescit, pro peccatis que forte aliquando creditur incurrisse, perhibetur mala competenter recepisse.  Nam cum diuiti qui apud inferos torquebatur, dixisset Abraham: »Fili, recepisti bona in uita tua,« subiunxit: »Et Lazarus similiter mala ,« dans intelligi quia sicut iustus Iudex fraudari diuitem nequaquam sustinuit, sed pro bonis que gesserat, huius illi uite bona restituit, ita et Lazaro delinquenti credendus est nequaquam pepercisse, sed pro malis mala librato examine reddidisse. Hoc enim est iustitie Creatoris, ut sicut apud eam bonum opus digno premio non fraudetur, sic et malum retributione congrua feriatur, et apud se tenet certo iudicio definitum, ut nec bonum sterile, nec malum retineat impunitum. Sed quia patiens Deus peccantibus plerumque reddere paria non festinat, nec in  eos, statim ut peccauerint, ultionis gladium euaginat, nonnulli estimantes eum quasi negligentius obdormire, non formidant manus suas multis et diutinis uitiorum maculis irretire. Quibus per Isaiam dicit: »Silui, patiens fui tanquam pariens loquar ;« ac si dicat: Ostendi uobis meam patientiam cum tacerem, cum uestris excessibus nullis adhuc percussionibus responderem, sed latentem iustitiam in lucem uestro proferam cum dolore, cum uos scilicet induratos pena feriam grauiore. Quod alia translatio habet: »Tacui, nunquid semper tacebo? »Etsi ad horam, ait, uestras iniquitates cum silentio toleraui dum penam differens, uestram penitentiam exspectaui: nunquid semper me putatis modo simili taciturum, id est uestre ingratitudini  nichil amaritudinis redditurum? Ad quod alibi per eumdem Isaiam respondetur: »Non tacebo, inquit, sed reddam .« Tacere, inquit, uobis uideor cum peccatis, cum omnia uobis cedunt iuxta corrupte libitum uoluntatis, sed tunc uobis intonante iustitia non tacebo, cum, ut singula feriam, uestra mala districtius recensebo.

Denique gentiles, qui licet infidelis ignorantie tenebris obcecati curam tamen impendunt paulo diligentius honestati, non estimant rectum esse ut prauorum semper garrulitas audiatur, et patientia degeneri nunquam responsione congrua feriatur. Quorum unus:

Semper ego, inquit, auditor tantum? nunquamne reponam?
 Audiebat iste satiricus rusticanam multitudinem petaram qui cum perexiguam obtinerent scientiam litterarum, mira tamen impudentia doctorum sibi locum et uocabulum assumebant, et rauca et inutili uerbositate libros et pemata contexebant. Quod cum huic multo tempore displiceret, nec tamen illis redargutione congrua responderet, tandem ei uisum est quod non esset diutius cum silentio sufferendum, sed grauedini tam moleste aliquid molestie reponendum. Cum certum, inquit, habeam uos petas ignobiles, nichil, uel parum scire, paruam curam litteris, nullum profectioni studium impertire, semperne audiam rauca impudentia uos garrire, rusticana pemata inconsideratius effutire, et huic tante procacie, qua me uexare presumitis, nichil reponam,  tanteque phrenesi necessarium purgationis helleborum non apponam? Sic etiam cum nequam homines processu temporis ad penitentiam non mollescunt, sed quo magis sufferuntur, eo ad peccandum grauius indurescunt, summus ille castigator ad feriendum plerumque preparatur, ne, si parcere plus decernat, obstinatius delinquatur. Sicut enim cum arborum nouella plantaria libertati proprie relinquuntur, indiffusam ramorum latitudinem, uel proceram altitudinem efferuntur, et si forte ad annosam uetustatem proficere conceduntur, solidato uel indurato robore humanis iam uiribus non flectuntur; sic nimirum cum nouella iniquitas ultione seposita permittitur prosperari, accepta libertate festinat dilatari,  et, si forte uindicta quasi obliuiscens diutius conticescit, illa proficiens in peius, in inuictam malitiam et incorrigibilem indurescit. Plerumque igitur Deus his qui a bono cessant opere comminatur, ut comminationis tonitru torpens anima terreatur, et cum sibi ob negligentiam penas nouerit imminere, ad agendum iniquius formidet manus, uel animum intorquere.



606 CAPUT LuII.

Prima quippe offensio est qua Deus ad iracundiam dicitur prouocari, cum misera et torpens anima id quod bonum est, negligit operari; secunda uero cum iam torpore et otio non contenta, ad agendum quod malum est, uehementius sit intenta. Que cum a torpore et otio, non precibus, non minis reuocatur, quasi accepta licentia in quamdam peccandi latitudinem  euagatur, et quia primum morbi plantarium nullo mordente sarculo resecatur, de uitio procedens in uitium libertate noxia roboratur. Si uero cum a bono opere uelut somno pressa languidius intorpescit, irruente minarum fulgure uigilantius expauescit, iam non solum ad agendum nequius, uoluntarium animum non intendit, sed ab eo quod iam torpuerat, digna sese penitentia reprehendit. Cum itaque apud Ieremiam quosdam sermo diuinus accusaret, et dignos accusari propter negligentiam demonstraret: »Causam, inquiens, pupilli non direxerunt, et iudicium pauperum non iudicauerunt,« subiunxit: »Nunquid super his non uindicabo, dicit Dominus, aut super gentem huiuscemodi non ulciscetur anima mea?«  Ac si dicat:  Si homines otio dediti a bonis operibus torpuerunt, et, quod fraterna necessitas exigebat, cum possent exsequi, noluerunt, nunquid huiuscemodi sufferam lesionem et non magis super hec dignam accipiam ultionem? Nolo enim ut estiment ignauo silentio me sopitum, ut quod negligenter contempserint, ego negligentius deseram impunitum, sed radicem feriam que terre nequius est infusa, antequam siluescat arbor, et in ramorum copiam sit diffusa. Contemptus quippe iustitie quedam iniustitie radix est, qua prius quisque negligens ad agendum quod iustum est, diligentiam non apponit, et male proficiens, ad agendum quod iniustum est postmodum se exponit. Cum autem disponit diuina cito beneuolentia misereri, contemptum eius quasi radicem  ad ampliora non sinit promoueri, sed terrore censorio, uelut quodam fossorio nequam resecat rudimentum, ne abutens licentia nequius accipiat incrementum. Si uero ad feriendum huiusmodi contemptum, uel radicem dormitans ultio conticescit, uel forte ad eius minas et flagella nequam animus obdurescit, radix semel inolita uigore pestifero germinans inualescit, et profectu misero ramorum multiplicitas coalescit. Nihil enim feracius, nichil inuenitur tam cito iuxta libitum prosperari quam mentis peruersitas que diligens non ardua meritorum sed occidua uitiorum, suum in his inuenit profectum, et casu precipiti ducitur ad perfectum. Que cum in suis perdite uoluptatibus gratulatur, easque uel indignas  ultione, uel forte obliuioni deditas arbitratur, iustus Iudex qui mala germinantia, eo quod ipse nouit, consilio, silenter uoluit sustinere, grauiore tandem sententia eisdem adultis aggreditur respondere. Unde apud Ezechielem: »Iniquitas, inquit, domus Isrel, et Iuda, magna est nimis ualde, et repleta est terra sanguinibus, et ciuitas repleta est auersione. Dixerunt enim: »Dereliquit Dominus terram, et Dominus non uidet .« Quia peccata filiorum Isrel Deus patiens in exordio uoluit non ferire, sed affectum nequiorem sustinuit peruenire, illi corde obcecato suspicati sunt Deum terrenorum sollicitudinem non habere, et que ab ipsis peruerse gerebantur, attentius non uidere. Ex quo sibi maiorem fiduciam, imo duritiam assumentes  et Dei patientia negligentius abutentes, et amplius, quo securius peccare presumpserunt, et, quasi Deus talia non uideret, grauiora grauibus addiderunt. Quod etiam alibi quidam stultus predicat euidenter, qui Deum estimans non uidere quod ab ipso geritur impudenter, quia ille uindictam differens peccantem sustinet patienter, ipse ad peccandum amplius sese preparat confidenter. »Quis me uidet? inquit, tenebre circumdant me et parietes cooperiunt me, et nemo circumspicit me. Quem uereor? Delictorum meorum non memorabitur Altissimus .« Iste obsessus tenebris, et mentis obstinate duro pariete circumseptus, lucem illam, que Deus est, et emollit quos penetrat, inexpertus, cuius uel grauem iustitiam, uel suauem misericordiam tenebrosi  digna reuerentia non attendunt, quia, etsi lux lucet in tenebris, non tamen eam tenebre comprehendunt; iste, inquam, quia non uidet lucem istam, se quoque estimat non uideri, et corde obdurato districtum audet iudicem non uereri, et quem nouit Altissimum, sic putat in superioribus commorari, ut eorum que peruerse aguntur inferius, non curet memorari. »Delictorum, inquit, meorum non memorabitur Altissimus.« Ceterum iste Altissimus sic ad horam sustinet peccatorem, ut tamen sese postea districtum exhibeat redditorem, nec est putandum, ut sit erga illum patiens negligenter, cum in Scripturis predicetur non solum prius patiens, sed, et redditor consequenter. Ait enim quidam sapiens: »Altissimus  est patiens redditor .« Et Dauid: »Misericors, inquit, et miserator, et iustus .« Et iterum: »Patiens, inquit, et multe misericordie et uerax .« Cum igitur iste, et patiens, et redditor, miserator et iustus, multe misericordie et uerax Scripture testimoniis asseratur, non est credendum quod cuiusquam uitia, uel ignorans, uel negligens patiatur, 607 uel sic gentiles puniat, ut non etiam diuinis legibus eruditos, uel sic feriat Isrelem, ut gentiles deserat impunitos. Omnes quidem percutit, sed eis penas incutit grauiores quorum culpas esse comperit ampliores, forte qui doctrine beneficio maiorem eius notitiam assecuti, timore tamen et amore seposito uitiis sunt maioribus obuoluti. Denique  seruus qui scit uoluntatem domini sui et non facit, digne uapulabit multis. Seruum ergo cui pleniorem sui notitiam dignatur dominus impertire, districtiore sententia cum offenderit uult punire, nec ei compassione degeneri miseretur, qui quem suum et auctorem nouit, et dominum, humilitate debita non ueretur. Unde cum apud Ezechielem dixissent filii Isrel et Iuda: »Dereliquit Dominus terram et Dominus non uidet ,« ibidem subiunxit Dominus: »Igitur et meus non parcet oculus, neque miserebor, uias eorum reddam super caput eorum .« Quia, inquit, me Dominum uoce propria confitentur, estimantes, que ab ipsis aguntur, perperam me quasi procul positum non uidere, eo quod illis differo ultionis iaculum intorquere,  igitur et ego tandem non parcam, neque huiusmodi peccantibus assiduo misericors apparebo, sed eorum graui superbie penis grauioribus respondebo. Nam iuxta quod superbe, et contumaciter peccare presumpserunt, non amantes nec timentes quem esse Dominum cognouerunt, dignum est ut in caput eorum manifeste merces congrua referatur, ut non tam ego quam sua eis respondere superbia uideatur. Tunc enim sua cuique manifeste respondet iniquitas, cum huius merito grauis eum urget aduersitas, cum sicut prius exsultauit in contemptu iustitie uel iactura, sic postmodum contristatur penarum pari numero, uel mensura. Unde per Isaiam: »Secundum magnitudinem operis, uisitatio eorum .« Et iterum: »In mensura contra mensuram  uisitabit eam .« Et propheta Osee: »Respondebit, inquit, arrogantia Isrel in facie eius .« Quid autem sit arrogantiam Isrel in eius facie respondere, consequenter propheta uoluit manifestius edocere: »Et Isrel, inquit, ruet in iniquitate sua .« Quia Isrel iniquius non timuit operibus implicari, et mandata diuina per tumorem, et arrogantiam aspernari, eadem illi congrue tunc arrogantia respondebit, cum grauiter eum corruere superincumbens ultio perurgebit. Nam qui uero et seruo Dei indicio sic cecatur, ut quod caro blandiens, uel mundus offert decipiens, auidius amplectatur, miser sensu perdito uidetur sibi stare, quandiu tali proposito nulla inuenitur aduersitas  obuiare. Si autem ira Dei carnali occurrens blandimento more illud medici, ultionis quodam resecet ferramento, eger ille et inualidus iam quasi corruit dum punitur, dum explere solita nouis aduersitatibus prepeditur, dum culparum merito, ferientis manum grauissimam experitur. Nimirum iuxta peruerse modum uel meritum actionis, formatur etiam modus et asperitas ultionis, ut cum is qui deliquit, siue dure siue durius feriatur, non sit tamen quod de ferientis recte iustitia conqueratur. Unde longe infra subiungit Osee de Isrel: »Iuxta uias eius et iuxta adinuentiones eius, reddet ei .« Quod feriendum Isrel potest uelut immeritum excusare, quis tanquam indiscretam ferientis iustitiam accusare, cum illius iniquitas et arrogantia nominetur,  et iste non tam dare quam iuxta uias, et adinuentiones reddere predicetur? Ille quidem iniquus et arrogans Deum suum offendere non ueretur, Deus iustus et uerax offendenti non quasi negligens miseretur, sed quo illum amplius familiarem suum et domesticum nouit esse, eo quidquid offense contraxerit uult expressius ultum esse. Quod per Amos prophetam insinuans: »Tantummodo, inquit, uos cognoui ex omnibus cognationibus terre, idcirco uisitabo super uos omnes iniquitates uestras .« Quia, inquit, familiarius ceteris uos cognosco, idcirco uobis peccantibus non ignosco, quin omnia que inique perpetratis, in facie uestra replicem et reuoluam, ut cum dignam mercedem reddidero, uos absoluam. Bonus quippe Iudex, et  non parcens parcit, et non miserans miseratur, cum et peccatum punit, et medelam peccantis operatur, cum suum ad hoc populum uisitans percutit ut purgetur, cum ille uelut eger redire ad salutem graui cauterio perurgetur. Non parcens parcit, cum, iuxta Dauid: »uisitat in uirga iniquitates eorum, et in uerberibus peccata eorum: misericordiam autem suam non aufert ab eis ,« cum uidelicet superducit molestam illorum errantibus disciplinam, et eadem molestia in salutarem uertitur medicinam.



CAPUT LuIII.

Paulus etiam hoc doctus magisterio Corinthiis comminatur, eisque peccantibus se grauem adfore protestatur, quorum tamen egritudini, quo affectu,  quanta misericordia medeatur, satis superque in suis Epistolis demonstratur. »Tanquam non uenturus sim, inquit, ad uos, sic inflati sunt quidam: ueniam autem cito ad uos. Quid uultis? in uirga ueniam ad uos?«  Et in alia Epistola: »Predixi, ait, et predico, quoniam si uenero iterum, non parcam .« Qui sic strepit, et intonat, et terribiliter minatur se uenturum, etsi uenerit, non, ut ita dixerim, parciturum, nichil in hoc attendit aliud quam illis consulere 608 uel mederi, et sic in egritudinem deseuire, ut inueniatur ipsis egrotantibus misereri. Ipse etenim quem ad seuiendum zelus et amor iustitie sic instigat, adeo tamen eos diligit quos castigat, ut cum eorum uitia durius arguat, et accuset, pro eorum tamen animabus  se ipsum misericorditer impendere non recuset »Libenter, inquit, impendam et superimpendar ipse pro animabus uestris .« Hinc est quod Ioseph in fratres suos uidetur grauius deseuire, quibus tamen ad salutem subuenire; et eos quasi dentibus ferreis uexat durius et triturat, eorumque precibus gemebundis aurem uelut claudit ferocius et obturat. Quia enim sciebat illos grauiter infirmari, tantamque infirmitatem, nisi graui cauterio non purgari, assumpta seueritate uultus non eos mollitie feminea miseratur, ne miserando eneruiter odisse potius uideatur. Scriptum quippe est: »Qui parcit uirge, odit filium .« Illorum ergo uulneri non infundit adulantis olei lenimentum, sed  infigit grauiter timoris et angustie ferramentum, et internum uulnus, quod uel temporis longeuitas, uel magis impunitas faciebat noxio situ putrescere, secando et urendo prudens medicus rursum compellit crudescere. Nam peccatum quod pro eo quod diu manserat impunitum, obliuione quadam apud eos fuerat iam sopitum, ingruente penarum grauedine ad memoriam reuocatur, et in eorum conscientiis graui commonitorio renouatur. Unde ipsi: »Merito, inquiunt, hec patimur, quia peccauimus in fratrem nostrum uidentes angustiam anime illius dum deprecaretur nos, et non audiuimus, idcirco uenit super nos ista tribulatio .« Quia fratris nostri, in quo nulla iniquitas est reperta, non tamen nostra malignitas est miserta, certum  esse debet qui huius rei merito nunc punimur, et pro tanto scelere tantas inpresentiarum molestias experimur. Tribulatio quippe quam princeps iste nobis infert et intentat, fraternum illud scelus nobis in facie representat, et iuxta quod locuti sumus malitiosam in illo falsitatem, nunc respondere facit manifeste iusti iudicii ueritatem. De talibus Isaias: »Agnitio, inquit, uultus eorum respondebit eis .« Tunc quippe agnitio uultus inuenitur peccantibus respondere, cum peccata preterita curant memoriter recensere, et mala grauia que sibi uiderint imminere, patenter agnoscunt illorum se merito sustinere. Tunc agnitio uultus respondet, cum malorum nouitate peccata uetera feriuntur, et ea ad memoriam uelut in faciem reducuntur, et tam cause  malorum quam pene peccatorum inuicem conferuntur, et per predictum Isaiam discreti iudices sic loquuntur: »Multiplicate sunt, inquiunt, iniquitates nostre coram te, et peccata nostra responderunt nobis .« Ad hoc itaque fratribus suis Ioseph calumnias infligebat, eosque prudenti consilio multiplicius affligebat, ut commisso scelere pena eis debita in facie redderetur, et hec eis redditio effectu salutifero mederetur. »Per salutem, inquit, Pharaonis, exploratores estis .« Et paulo post: »Reuersus, ait, locutus est ad eos, tollens Simeon, et ligans illis presentibus .« Et infra: »Exterriti dixerunt mutuo: Propter pecuniam quam retulimus prius in saccis nostris, introducti sumus, ut deuoluat in nos calumniam et uiolenter  subiiciat seruituti et nos et asinos .« Et infra: »Surge, inquit, persequere uiros, et apprehensis dicito: Quare reddidistis malum pro bono? Scyphus quem furati estis, ipse est in quo bibit dominus meus, et in quo augurari solet: pessimam rem fecistis .« Et iterum: »Omnes, inquit, ante eum in terra pariter corruerunt. Quibus ille ait: Cur sic agere uoluistis? An ignoratis quod non sit similis mei in augurandi scientia? Cui Iudas: Deus, inquit, inuenit iniquitatem seruorum. En omnes serui sumus domini mei, et nos et apud quem inuentus est scyphus. Respondit Ioseph: Absit a me, ut sic agam qui furatus est scyphum, ipse sit seruus meus! Cui Iudas: Ego, inquit, proprie  seruus tuus sim qui in meam hunc recepi fidem, et spopondi dicens: Nisi reduxero eum, peccati reus ero in patrem meum omni tempore, non enim possum redire ad patrem meum absente puero, ne calamitatis que oppressura est patrem meum, testis assistam .« uidetis quam dure fratres suos Ioseph exagitat, quam grauem in illos ultionis penam excogitat, quomodo satagit internam illorum putredinem urere uel secare, et quod in eis inultum fuerat iusta sententia uindicare. Quare hoc nisi ut secando et urendo, illos efficiat saniores, et cum sanati fuerint, eos habeat gratiores, gratioribus uero se ostendat beneuolum et serenum, a qua nimirum ostensione remoueri omnem precipit alienum? »Precepit, inquit, ut egrederentur cuncti foras,  et nullus interesset alienus agnitioni mutue .« Alienus est a fratribus rancor, inuidia, odium uenenosum, que excludunt et procul faciunt affectum gratiosum; que inuolucro malitie superiecto oculum mentis uelant, et ne Ioseph cognoscatur faciem eius celant. Quandiu enim odiosa inuidorum malitia miseram mentem ledit, et ad purgandum eam digna penitentia non accedit, Christum procul dubio non cognoscit, licet proximum, et presentem, sed obcecato sensu putat mortuum uel absentem. »Duodecim, inquiunt, fratres uno patre geniti sumus, unus non est super .« Quem fratres non cognoscunt nec intelligunt presto esse, eum etiam nec putant superesse, quia Christus quem odientium inuidia duro clausum 609 lapide sepeliuit, non  nisi in cordibus diligentium reuelata facie regnans uiuit. Ob hoc igitur quodam uelut tersorio purgat oculos inuidorum, et infuso penitentie mordacis collyrio, tergit maculam uel pituitam oculorum, ut cum pupilla cordis medicamine purgatorio fuerit deoperta, deoperte ipsa eiusdem Christi facies sit aperta. Persequitur fratres Christus meritis exigentibus inimicos ut stimulis urgentibus eosdem conuertat in amicos, et indignans eorum uitiis grauem incutit ultionem, ut uice reddita suam illis manifestius cognoscendam conferat uisionem. »Ego sum, inquit, Ioseph frater uester .« Ego sum, ait, qui contra uestra uitia grauiter indignatus et tamen fraterno uos amore auidius amplexatus, ad hoc ferire uolui quod in uobis noueram arguendum,  ut me donarem uobis reuelata facie cognoscendum. Hoc nimirum intuitu in electorum Christus uitia dure seuit et hoc fine deseuiens, illos percutere consueuit, ut et medicinam ira et percussio salutem operetur, et in illis uel de illis cum ad unguem sanati fuerint, glorietur. De quibus per Moysem: »Percutiam, ait, et ego sanabo .« Et Eliphaz Themanites ad Iob: »Ipse, inquit, uulnerat et medetur, percutit et manus eius sanabunt .«



CAPUT LIX.

Ob hoc forte Habacuc propheta de Dei silentio querebatur dolens quod iniquis in presenti iuxta libitum parcebatur, dolens quod non eis diuina censura  dure et utiliter respondebat, quod non eorum iniquitatem obiectu cuiuslibet amaritudinis abolebat. »Quare non respicis, ait, super iniqua agentes et taces deuorante impio iustiorem se?«  Quare, ait, cum iniustus iustum opprimit non occurris? quare non solum oppresso sed opprimenti potius non succurris, ut uidelicet percussione utili ab iniustitia citius auertatur, et ad sectandum eam quam impugnat iustitiam conuertatur? Quare non arma et scutum misericorditer potius quam crudeliter apprehendis, et eum qui patitur iniuriam, non defendis, et inferenti non cito penam incutis grauiorem ut respiciens super illum concutias utiliter ad tremorem? Tu es enim qui respicis terram et facis eam tremere . Quare ergo non  respicis super eum qui nequiter operatur et taces cum iustior a nequam et impio deuoratur et eumdem impium dum non reuocas, in precipitium iam deuoluis, et eum qui iustus est a duplici angore et tristitia non absoluis? Dolet enim iustus non pro sua solum angaria sufferentis sed pro malitia potius inferentis, optans forte quodammodo fieri anathema ut infirmo apponatur mordacius et salubrius epithema. Attendens itaque et ab impio mala sibi grauia superduci, et illum impunitum a proposito non reduci, dolori suo remedium aliud nesciens inuenire Deum in quo fidit per Isaiam aggreditur conuenire. »Nunquid super his, ait, continebis te, Domine, tacebis et affliges nos uehementer .« Cum multis et grauibus iniuriis uideas nos uexari,  et ad uexandum nos liberius impios effrenari, nunquid te super his poteris intra silentium continere et non potius festinabis iniuriam facientibus respondere? Nunquid tacebis et affliges nos tuo silentio uehementer, dum et illos affligere et nos affligi sufferes patienter, et non magis eos qui malitia laborant uerbo duro feries ut sanentur, et tuis institutis fracta ceruicis duritia non ultra reluctentur? Sic nimirum gemunt iusti non solum quia malorum iniuriis affliguntur sed quia iidem mali nondum uerberibus corriguntur, scientes eos procul dubio a Domino flagellari quos ad iustitiam et salutem idem uult Dominus reuocari. E conuerso quorum Deus et profectum non curat et reprehensibilem uitam  spernit, quos denique eo quod ipse nouit, consilio, saluare non decernit: eos plerumque et permittit explere nequiter concupita, et eadem inpresentiarum nociuo quodam silentio relinquit impunita. Quia enim eos uoluntas reproba ne peniteant dure ligat et ad peccandum grauius soluit liberius et instigat, malitia induratos presenti uerbere non castigat, et cum eos a salute ira districtior longe pellat quos in filios non recipit iracunda mansuetudine non flagellat. »Flagellat, inquit Salomon, omnem filium quem recipit .« Et Dauid: »De reprobis in labore, inquit, hominum non sunt et cum hominibus non flagellabuntur .«



CAPUT LX.

 Hec autem mansuetudo qua parcere talibus inuenitur in qua malitiosus quisque sibi adgaudet misere uel blanditur, cum et iram in presenti et mortem postmodum operetur, carnali tamen oculo grauis et incommoda non uidetur. Illis quippe Deum esse grauem estimant et iratum illorum uite et moribus intolerabiliter indignatum quos attendit et bona que diligit non habere, et que odit mala presentia sustinere. Unde ille iudex cum ciuitatem sanguinum in presenti disponeret non ferire quam forte preuiderat in futurum irreparabiliter interire: »Auferetur, inquit, zelus meus a te et quiescam nec irascar amplius .« Quia, inquit, flagella quibus castigare te uolui iam non curas, imo ad ea nequam et reprobum cor obduras, ab ipso flagellandi proposito  mea deinceps iustitia 610 conquiescet, nec in excessus tuos illatis presentibus molestiis excandescet. Te obduratam nequiter et addictam turpitudini non zelabor, neque per uindictam utilem tuis sceleribus indignabor, sed laxato loro uoluntati libere, derelicta, sine quouis obstaculo iuxta libitum corrues in delicta. Ex quo liquet non paruum esse beneficium cum statim Deus peccantibus indignatur, cum presenti ultione misericorditer corrigit quod peccatur, cum delinquentem corripit in iudicio potius quam furore, ut medicinali uerbere castigatus Deo penitens seruiat in timore. »Domine, inquit Dauid, ne in furore tuo arguas me .« Et Ieremias: »Corripe me, Domine, ait, uerumtamen in iudicio et non in furore .« uult propheta  sapiens presenti potius iudicio castigari, quam ultionem debitam in diem ultimum reseruari, cum implacabilis Dei furor super unumquemque reprobum effundetur, et quidquid male actum est, ad mensuram et numerum punietur, et easdem pene molestias salus optabilis non sequetur. Unde per Isaiam: »Remetiar, inquit, opus eorum in sinu eorum .« uult ergo potius propheta illis sceleribus Deum presenti iudicio salubriter respondere, quam manus a uindicta negligenti silentio cohibere, quia in ultimo examine grauiorem illi se iudicem foris spondet, quibus inpresentiarum pena purgatoria non respondet. Qui enim peccantibus reprobis in presenti uelut patiens uult silere, et a proposito nequam nullo eos obstaculo prohibere,  postmodum inuenitur frendens et intonans grauiter succensere, et que male gestata sunt, in faciem cuncta penaliter recensere. Eius quippe responsio uindicatoria non differtur, neque responsioni silentium diu patiens antefertur, nisi ut qui in sordibus sunt, profectu misero appetant plus sordere, et cum plus sorduerint, mereantur non solum plurima, sed et grauissima sustinere. Recipiunt enim non solum quod inique agere uoluerunt, sed de eo etiam quod inique actis diu exspectati erubescere noluerunt, et quo diutius diuina eos pertulit equitas, eo durius sua eos ex aduerso traducit iniquitas. De quibus per Ezechielem: »Secundum uiam, inquit, eorum, faciam eis, et secundum iudicia eorum iudicabo eos .« Et ad Tyrum et Sidonem:  »Reddam, inquit, uicissitudinem uobis super caput uestrum .« Et per Abdiam ad Edom: »Sicut fecisti, ait, fiet tibi, retributionem tuam conuertet in caput tuum .« Secundum uiam istorum reddit eis iudex equissimus et reponit, cum eorum malis operibus debitum finem ponit, cum habitam in illis patientiam iam seponit, cum silentium a retributione tenere diutius non proponit, cum eorum conscientie, quidquid male gesserint, anteponit, cum eorum denique meritis maledictionem debitam superponit. »Ite, inquit, maledicti, in ignem eternum .«



CAPUT LXI.

Hec autem uerba quibus seuit tam terribiliter in  predictis, quibus uel maledictos igni, uel ignem attribuit maledictis, non transeunt uelut uerba, sed ut ignis mansorius exardescunt, quorum graui incendio tabescentes, impii cinerescunt, et qui uerba commonitoria obdurati noluerunt suis uoluptatibus anteferre, uerba ultoria et effectum ignis habentia non preualent sufferre. De quibus per Ieremiam: »Nunquid non uerba mea, inquit, sunt quasi ignis, et quasi malleus conterens petram?«  Et Isaias: »Lingua eius, ait, quasi ignis deuorans .« uerba Dei et lingua que maledictionem incutiunt perituris, nullo respectu gratie ad penitentiam deinceps redituris, uelut ignis esse non immerito predicuntur, adustione quorum ad nichilum impii rediguntur. Sicut enim ignis qui aurum uel argentum  reddit lucidius dum adurit, ligna, fenum, stipulam non clarificat, sed comburit, sic illud quod in die ultionis profert Dominus uerbum ire, electos non consumens, cogit reprobos ad nichilum deuenire.

Nam qui meritis exigentibus perueniunt ad hoc esse ut sit illis multo melius nunquam esse, hi nimirum in Scripturis dicuntur aliquoties et non esse, quia male perditi non obtinent uerum esse. De quibus Esther: »Ne tradas, inquit, regnum tuum his qui non sunt .« Et Isaias: »Spiritus, inquit, tuus uelut torrens inundans ad perdendas gentes in nichilum .« Et Ezechiel ad principem Tyri: »Nihil factus es et non eris in perpetuum .« Qui ergo merentur irreparabiliter deperire, constat, ut predictum  est, eos ad nichilum deuenire, quia sicut igni fenum et stipula non resistunt, sic ad uerbum iudicantis perditionis filii non subsistunt. Quod expauescens Iob ait: »Cur non tollis peccatum meum, et quare non aufers iniquitatem meam? Ecce nunc in puluere dormio, et si mane me quesieris, non subsistam .« Si peccatum peccatori, et iniquo iniquitas non aufertur, cum ei ad extremum dormitio, id est corporea mors infertur, quia ei paterna iustitia non assistit, ante faciem iudicantis deficiente merito non subsistit. »Si mane, ait, me quesieris, non subsitam .« Mane, id est cum relictis uite huius tenebris iam diescet, cum sue merito iustitie perfectioribus illucescet, si me quesieris, id est inquisieris, si discusseris, si  scrutatus fueris, tu es enim scrutans corda et renes, Deus; tibi scrutanti interna meritorum non solum non digne respondebo, si ante faciem ignis tui nec subsistere 611 preualebo. »Remitte ergo mihi, ait Dauid, ut refrigerer priusquam abeam et amplius non ero .« Si mihi, priusquam hinc abeam, non remittis, si consumptorio uulneri salubre refrigerium non immittis, abibo quidem et amplius non ero, quoniam ad eam que uere est, lucem glorie non educat, sed ad eas, que nichil sunt, que uere mortis, tenebras introducar. Qui autem in tenebris sunt que nichil sunt, et ipsi quodammodo nichil sunt. Quapropter Ieremias: »Ne ad nichilum, ait, redigas me .« Plane intelligens  quia qui cum eo non sunt cum quo est bonum esse, iuxta quod Petrus ait: »Bonum est nos hic esse ,« dicuntur ipsi satis rationabiliter et non esse, quia uidelicet non nisi miserum habent esse. Qui enim male est respectu eius quod uere bonum est, nichil est. Sicut ergo Ierusalem illa est que Conditoris sui adipisci meruit uisionem, in qua suus Conditor dignatur gratam facere mansionem, sic non esse credendum est illam miseram Babylonem cui iudex districtior duram incutit ultionem. Illa quidem non solum que bona sunt non appetit reuerenter, sed ea sensu perdito contempsit negligenter; et quia in his diuina eam iustitia pertulit patienter, ad agendum que mala sunt soluto loro prorupit impudenter. Cuius impudentiam cum aliquanto  iudex tempore sustineret, et illa in peccando modum uel reuerentiam non haberet, ultores ministros ad soluendum huiusmodi silentium euocauit, et ut iuxta meritum punirent Babyloniam imperauit. »Nolite, inquit, tacere super iniquitates eius, quoniam tempus ultionis est Domino, uicissitudinem ipse retribuet ei .« Quia in meo silentio dure ceruicis Babylonia non profecit, et cum eius penitentiam exspectarem, illa suam malitiam non abiecit, quos mihi ultores preparaui, nolo uos diutius tacere, sed dilatione posthabita illi iuxta quod meruit reddere. Unde supra, per eumdem Ieremiam: »Annuntiate, ait, in Babylonem; consistite aduersus eam per gyrum, et nullus euadat; reddite ei secundum opus suum, iuxta omnia que  fecit, facite illi, quoniam contra Dominum erecta est .« Quia Deus in cunctis Babyloniis uiderat se excludi, omnes pariter generali exterminio uult includi, ut quia nullus compunctus fuerat amore penitendi, superincumbente uindicta, nulli detur facultas euadendi. Sic nimirum iuxta opus suum redditur Babyloni, cum omnes eius ciues diuine subiacent ultioni, cum sicut ab ingratis Deo noluit abstinere, sic ingratam ultionem iusto tandem iudicio cogitur sustinere. Sed cum de hac retributione tractasse iam sufficiat, ne protractum inde sermonem diutius lector fastidiat, ad eam stylus transitum facere commonetur, que ingratis grata reddere perhibetur.

 Duplex quidem illa retributio, de qua eatenus sermo fuit, dicta est similis, quia similia, id est gratis grata, uel ingratis ingrata retribuit. Duplex uero que restat, pro eo dissimilis nominatur, quia dissimilia, id est uel ingratis grata, uel gratis ingrata reddere predicatur.

Ad reddendum autem ingratis grata summus ille Magister omnium nos informat, dum quod agit fortiter, misericorditer uult docere, et quod docuerit, uult operibus exhibere, qui cum a Iudeis sputa et colaphos, irrisiones et opprobria, crucem denique sustineret, et eis paria manu forti reddere preualeret, eorum potius errorem miserans, patrem suppliciter exorauit, et interuentu precum illis ueniam impetrauit. »Pater, inquit, dimitte illis,  non enim sciunt quid faciunt .« Quorum nonnulli qui ad tale spectaculum affectu maleuolo conuenerunt, huiusmodi beneficium cum tanta gratia susceperunt, ut pro eo postmodum non recusarent mori, quem pro ipsis immeritis supplicasse nouerant Creatori. Et ut tali exemplo doctrina pariter conueniret, et utrumque ad posteros digna memoria perueniret: »Benefacite, ait, his qui oderunt uos, ut sitis filii Patris uestri qui solem suum oriri facit super bonos et malos, et pluit super iustos et iniustos .« Si uultis, ait, ueraciter uos Dei filios exhibere, in hoc debetis summum studium adhibere, ut his qui uos oderunt, bene ex opposito faciatis, et ingrato eorum odio gratum beneficium rependatis. Sic enim Pater uester qui in celis est,  solem suum super immeritos dat oriri, sic malis quibuslibet pluuiam necessariam uult largiri, nec recusat tam malorum quam bonorum terram largo munere fecundare, ut possint illi bonis temporalibus abundare. Cuius beneuolentie formam necesse est ut uos etiam teneatis, ut eidem Patri Deo in hoc similes uos reddatis, qui eos quos admittit intra numerum siue ordinem filiorum, contentos non uult esse iustitia siue meritis ethnicorum. »Si enim diligitis eos qui uos diligunt, quam mercedem habebitis? Nonne et publicani hoc faciunt? Et si salutaueritis fratres uestros tantum, quid amplius facitis? Nonne et ethnici hoc faciunt?«  uidetis cum publicanos perfectos non efficiat religio spiritalis, ad hoc tamen eos lex quedam allicit naturalis,  ut sicut odium referunt eis quos suos nouerint inimicos, sic habere inueniantur affectum beneuolum ad amicos. Tandem quoque legem etiam amplecti ethnici non refutant, qui eos, a quibus salutari se nouerint, resalutant, arbitrantes esse congruum cuilibet secundum hominem uiuere cupienti, ut humano affectu uicem reddat mutuam diligenti. 612 Denique audistis quia dictum est: »Diliges proximum tuum, et odies inimicum tuum .« Quam ergo legem ethnicis interior dat natura, eamdem Iudeis exterior celitus dat Scriptura, imo forte legem eis odii Scriptura ueracior non immittit, sed parcendi gratia suffert uenialiter et permittit. Cum his autem ethnicis, uel Iudeis Christus non uult similitudinem nos habere, neque  illorum legi uiros euangelicos litteraliter adherere, ut scilicet eam solum diligendi mensuram, uel modum eligamus, quod non nisi eos qui nos diligunt diligamus. Ideo cum dixisset: »Audistis quia dictum est: Diliges proximum tuum, et odies inimicum tuum ,« statim subiunxit: »Ego autem dico uobis: Diligite inimicos uestros, benefacite his qui oderunt uos ;« ac si dicat: Audistis quia lex quam uobis durioribus per Moysen Deus misit, inimicis uestris uicem reddere uos permisit, ego autem qui ad perfectionem euangelicam uos inuito, eos procul dubio intra perfectorum non admitto, qui suos solum dilectores tenerius amplectuntur, inimicos uero lance pari et odio persequuntur.  uolo ergo ethnicorum uel Iudeorum lege nullatenus uos teneri, sed ad ulteriora largo uos studio promoueri, ut scilicet, non solum qui diligunt, habeant uos huius debiti redditores, sed etiam qui oderunt suos uos inueniant dilectores.

Cui magisterio proponens apostolus Paulus obedire, non ferientem iuxta legem Moysaicam referire, cum et ipse uice Christi affectuose Corinthios edoceret, uoluit ut eos eadem sua beneuolentia non lateret. »Maledicimur, inquit, et benedicimus; persecutionem patimur, et sustinemus, blasphemamur, et obsecramus .« Quod autem de se ipso Corinthiis asserit euidenter, hoc ipsum Romanis imperat confidenter, attendens quia predicator bonum  cum imperio recte dicit, cum eius dicto non uoluntas, non conuersatio contradicit. »Benedicite, inquit, persequentibus uos, benedicite et nolite maledicere .« Et ne quis putet sufficere si uerbo solo beneuolum se ostendat, et necessarium inimico beneficium non impendat, idem Paulus consequenter euidentius id expressit, et nostre locum ignorantie non concessit. »Si esurierit, ait, inimicus tuus, ciba illum; si sitit, potum da illi .« Hec est, inquit, retributio perfectionis merito gratiosa, que ipsis inimicis efficitur fructuosa, cum uidelicet eis rependimus non uerborum, tanquam foliorum uolaticam uanitatem, sed affectu sinceriore gratam operis ueritatem. Opus autem gratum quod ueraciter impenditur inimicis,  non solum utile conferentibus est amicis, sed illis plerumque in spiritale beneficium commutatur, quorum prius mens odio perturbata dilectionis radio serenatur. Quod Apostolus innuens, subiungit: »Hec enim faciens, carbones ignis congeres super caput eius .« Si inimicum, ait, esurientem cibaueris, si potum dederis sitienti, carbones ignis congeres super caput eius, id est graui compunctione feries mentem eius, et fracta illius duritia eum ad penitentiam prouocabis, uictumque beneficio, gratanter ab odio reuocabis. Nonnunquam enim qui lacessitus malis a malitia non recessit, bonis econtrario melius uictus cessit; et cuius duritiam illata persequentium odia non fregerunt,  eum amicum fieri accepta beneficia cegerunt. Quod etiam apud eos inuenitur aliquoties contigisse, quibus datum non fuerat religiose fidei fastigium attigisse, qui et mandatum et fructum nescientes catholice uel euangelice ueritatis, odientibus tamen beneficia reddiderunt sola gratia humane lenitatis.



CAPUT LXII.

Cum Lucius Cinna grauibus odiis imperatorem Augustum impeteret, et quem manifeste non poterat occidere, dolo disponeret, contigit eumdem Augustum rem tam nefariam non latere, unus quippe ex consciis delatorem se uoluit exhibere. uolens ergo imperator de hoste pessimo uindicari, iussit eos quos sibi amicos nouerat, conuocari, ut  eis et homicide nequam propositum nuntiaret, et eorum consilio dignam in illum sententiam promulgaret. Interim uero anxius et timore sollicitus habebatur, insomnis et inquieta nox illi sollicito ducebatur, dum cogitaret quale sibi pararet aduersus dolos et insidias tutamentum, et quale suis insidiatoribus inferret detrimentum. Hec uoluens et reuoluens, grauiter angebatur, et crebra trahens suspiria, secum uaria loquebatur: adhuc dubius quid super hoc tandem negotio posset rectius definire, utrum uiuere daret hosti, an eum potius cogeret interire. »Ego, inquit, uiuere meum patiar percussorem? ego me sollicito illum esse patiar tutiorem? ego toties terra marique uictor brauium obtinens preliorum nunc morte degeneri et insidiis  moriar iniquorum? ego illum cum tripudio uoti compotem exsultare, mihi uicto uictorem patiar insultare, et non potius aggrediar suis illum maculis irretire, et effectum doli propositi uindicta celeri preuenire?« Et hoc dicto, Augustus parumper conticuit, et ei quod dixerat non satis complacuit, uisumque est ei quod tanta crudelitas maiestatem regiam non deceret, ut quisquis suspectus haberetur, statim mortis discrimini subiaceret. »Quid faciam? inquit, si in caput meum tam multi appetunt deseuire, si eorum stat sententia me perire, 613 tot eorum insidiis quis toties poterit contraire, et serpenti morbo sufficiens remedium inuenire? Quod si opus eorum in sinu eorum dispono remetiri, et quam mihi machinantur mortem, eisdem singulis  impertiri, quis occidendi modus, quis finis poterit inueniri, quis ita inhumanus ut hoc non timeat experiri? Que uita erit tanti, ut pro ea de medio tam multi auferantur, et ut illa sit superstes, tam innumeri moriantur, que sibi soli sic esse appetat gratiosa, ut non curet fieri ceteris omnibus odiosa? Sed tamen quis sapiens non se ipsum potius quam ceteros tueatur, quis aliene sic amator, sue autem uite ita prodigus habeatur, ut hostes tam nefarios impunitos uiuere patiatur, ipse ignauus et degener uelut agnus ad uictimam moriatur? Proposuerat quippe Cinna quod ei occidendo tunc temporis immineret, cum ille se deuotum sacris deorum altaribus exhiberet, cum religionis gratia diis suis hostias  immolaret, et diuinis intentus humana minus pericula formidaret.

Dum autem hec uel his similia imperator anxius loqueretur, et quid magis tandem eligeret adhuc dubius haberetur, accedens ad eum uxor eius Liuia: »uis, inquit, femineum consilium rex audire et uirili auctoritate paulisper seposita, meis monitis obedire? Qui nouerunt medicinam curandis corporibus prudenter adhibere, ut dolorem, aut expellere presentem, aut uenturum ualeant prohibere, cum uiderint usitata remedia non prodesse, tentant contraria, quia sicut asperis aspera, mollibus mollia proficiunt et medentur, sic plerumque et asperis mollia, et mollibus aspera utiliter nichilominus adhibentur. Quia ergo asperitate nichil eotenus profecisti,  insidiatores quippe repullulant etsi antea multos post inuicem occidisti, tenta si forte clementia tibi erit utilior, si parcendo magis quam occidendo eris securior. Ecce Lucium Cinnam deprehensum iam et iuxta meritum potes rependere, et cum penam debitam ultore gladio sustinebit, tibi nunc sollicito nichil ulterius iam nocebit. uerum si peperceris, si clementer ignoueris, si indigno uitam contuleris, et non oberit forsitan uite tue et proderit sine dubio fame tue, et qui merito sue perfidie tibi nunc est odio uel timori, tue dono clementie proficiet tue glorie uel honori. Placuit Augusto quod ei prudens mulier crudelitatem et homicidium dissuasit, quod sermone gratifico dignam ei clementiam persuasit, et amicis renuntians quos ad se preceperat conuocari,  solum sibi Lucium Cinnam iubet in cubiculo presentari.« Cui cum presentato poni iuxta se cathedram precepisset, et ille ad eius imperium adhuc consilii nescius resedisset, remotis omnibus: »uolo, inquit, Cinna paululum te tacere, et quidquid dixero, cum silentio sustinere, ut uidelicet dum loquor, tu quoque ad loquendum festinus uel impatiens non prorumpas, nec obiecto strepitu uerborum meorum seriem interrumpas. Neque hoc dico ut tibi auferam spem loquendi, imo cum locutus fuero, dabo tibi tempus integrum respondendi, et sic utrique nostrum quod suum est libere conferetur, dum noster amborum sermo non confuse sed post inuicem proferetur.

»Ego, inquit, Cinna, te felicem, diuitem, honoratum,  ego te reddidi bonis innumerabilibus cumulatum, ego te pre ceteris ad hunc dignitatis apicem exaltaui, et bonorum copia, multorum in te magnatorum inuidiam excitaui. Et cum tanta de te meruerim, uicem debitam non reponis, sed pro bonis mala restituens, occidere me disponis, non digne considerans, quia hoc apud te mea beneuolentia non meretur, meeque largitati merces huiuscemodi non debetur.« Ad hanc uocem iam non ferens Cinna silentium, exclamauit, et quod rex dixerat, uehementius abnegauit: »Absit, inquiens, iste furor ut in meum et regem et dominum manum mittam, ut, uel occulta uoluntate facinus hoc admittam.« Cui Augustus: »Non sic, ait, inter nos Cinna conuenerat ut non me patereris, ut adhuc me loquente tu interloquereris,  sed magis ut dum loquerer, tu taceres, et post uerba mea, si tibi uideretur congruum, responderes. Tu, inquam, Cinna, cui fidem, obsequium, tutelam deberes impendere, uice uersa et peruersa me paras occidere, et ne putes me quod dico non tam scire ueraciter quam inaniter suspicari, uisne tibi sceleris huius diem, locum, socios nominari?« Que cum illi omnia exprimeret nominatim, et quomodo idem scelus decerneretur peragi referret seriatim, et ille non tam ex eo quod inter ipsos conuenerat, quam ex rea conscientia iam taceret, dum obiectum facinus prorsus refellere non ualeret, idem imperator adiecit: »uelim scire, Cinna, quo intuitu predictum facinus affectasti, quid te adepturum honoris uel glorie si perficias cogitasti, cuius damni merito mea  tibi salus habetur odiosa, uel cuius spe premii mors econtrario gratiosa. Nunquid ut meum solus imperium obtinere, ut subiectis omnibus tuum possis dominium uel tyrannidem exercere? Nullumne ad hoc, preter me, obstaculum estimas inueniri, non reputas in hoc posse ab altero prepediri et tempus inuenisti adeo tuis cupiditatibus opportunum, ut in explendis illis non nisi me habeas importunum? Sed esto, eo quidem modo uel forte alio quolibet, tuo affectui tandem cedo, et te regnare, te imperare, iuxta 614 libitum iam concedo. Nunquid hoc ipsum Paulus et Fabius Maximus et Cossi et Seruilii et ceteri plures magna quorum nomina preferuntur, qui magnates et nobiles suis imaginibus extolluntur; hoc ipsum, inquam, cum tanta patientia sustinebunt.  et quos nunc habes emulos, tuis profectibus adgaudebunt? Male populo Romano, male fortuna reipublice nunc blanditur, et eam dignitas imperii grauem sibi et incommodam experitur, si tibi ad regnandum tam facilis aditus aperitur. si non nisi pro me solum tua hec ambitio prepeditur. Cum autem proditionis reus uita indignus habearis, et quam mihi mortem inferre uolueras. tu potius sufferre merearis, tamen gratiore clementia iustam penitus iram pono, et tibi, Cinna, proditori nunc iterum uitam dono, ut quem habui meo non exigente merito eotenus inimicum, abundanti uictus beneficio uertaris in amicum. Ex hoc nunc inter nos amicitia gratius inchetur, et de die in diem profectu congruo roboretur, et uide cum penam dedecorem iniquitas et proditio  mereantur, quod premium uel honorem fides et dilectio consequantur.« Et hoc dicto, eidem Cinne imperator ultro detulit consulatum, ut eum non tam uerbis quam donis redderet cumulatum conquestus quod eumdem ille petere non auderet, cum se accepturum dubitare penitus non deberet. Hoc modo Augustus dum iram suam clementi patientia temperauit, dum bonus imperator animo suo fortiter imperauit, dum malis bona reddere prudenti usus consilio non negauit, Cinne malitiam in beneuolentiam commutauit, et inuenti sunt pariter forti amicitie loro sibi tam indissolubiliter coherere, ut non deinceps arguantur ab inuicem uel ad modicum dissidere



CAPUT LXIII.

 Si autem apud ethnicos ingratis grata reddere commendabile predicatur, dum hac redditione nonnunquam odium in amicitiam commutatur, multo satius, multo sacratius inter fideles debet eadem redditio celebrari, quos decet Deum suum uita et moribus imitari. Ad hoc enim ingratis quibuslibet sue Deus impertit beneficium largitatis, ad hoc illis exasperantibus exhibet econtrario affectum pietatis, ut a nequam illi proposito quasi congestis super caput suum carbonibus auertantur, et ad diligendum diligentem accepto compuncti beneficio conuertantur. Hinc est quod cum Iudas Iscariot longe a semita rectitudinis deuiaret, et proditionis reus in mortem Christi nequiter anhelaret, non tamen eum Christus   manifestat, non eum opprobriis magister beneuolus dehonestat, non fidem uiolatam, non horrendum facinus impetu uindicat repentino, sed manum comedentis admittit pariter in catino: amicum uocat cuius conscientiam peruidens exsecratur, exsecrandum proditorem mansuetus et patiens osculatur. Quare hoc? nisi ut infuso rore gratifico ignis malitie defetiscat, ut pie commonitus nequam proditor resipiscat, ut eius iniquitas non percussione ultoria, non ultione peremptoria grauiter retundatur, sed ut mens nequiter infrunita tam suaui oleo delinita salubriter confundatur? Quia enim dixerat in Euangelio: »Benefacite his qui oderunt uos ,« uult ut doctrine congruat opus suum, et tentat delinire beneficiis hostem suum, commendabile  innuens si erga maleuolum beneuolentia quis utatur, quamuis impensa gratia ille male pertinax abutatur. Iudam quippe reum auaritie damnatumque sceleris deprehendit, ad quem tamen amplectendum largo sinu clementie se extendit, sed miser ille naufragus oblatam non nauim, non tabulam apprehendit, imo preceps in profundum tandem male penitens se suspendit. Quod si est commendabile ut contemnenti beneficium offeratur, multo amplius congruit ut appetenti largius conferatur, et precedentibus ingratis eius meritis non simile quidpiam inferatur, sed uoluntate gratuita merces ei placita referatur. Hoc in Euangelio et fecisse et commendasse pater ille familias perhibetur, cui, cum decem millium talentorum debitor offerretur, postulans ut  eorum solutionem differre misericorditer dignaretur, ille non iam iuxta preces humiles distulisse, sed supra quam sperauerat, omne debitum legitur remisisse. Decem millia talenta, innumera sunt peccata, quibus homo deuius suum exasperat Creatorem, quorum se apud illum multipliciter obligat debitorem, adeo semper egenus et pauper, ut ad unguem tale debitum non persoluat, imo reus uenundetur, si ab omni debito eum creditor non absoluat. In eodem autem creditoris tanta bonitas inuenitur, tantam in illo misericordiam homo tenuis experitur, ut si ad postulandum eum corde prono suppliciter incuruetur, ab eiusdem ingrati debiti nexu tenacissimo relaxetur. Quam tamen relaxationem Deus  homini uel non exhibet, uel in exhibita non perdurat, si non etiam idem homo sese Deo beneuolo configurat, ut uidelicet sicut Deus gratis a debito laxat seruum, sic etiam idem seruus relaxare non renuat et conseruum. Ad hoc enim Deus ingratis hominum meritis non solum paria non rependit, sed bonitate, que sua est, largum et beneuolum se ostendit, ut quod ab ipso illi se nouerint obtinere, discant et diligant homines hominibus exhibere, et hac ei similitudine 615 conformati ualeant simili similes adherere, cui constat non nisi merito similitudinis quemquam perfectius complacere. Cui forme si homo non studiosius applicat se deformem, si preostenso speculo non reddit pro suo modulo se conformem, si quod accipit gratis a Domino, gratis et  in proximum non refundit, si talentum diuine beneuolentie, ut nequam, non multiplicat sed abscondit, Deus natura bonus quasi conuertetur in crudelem, et in eum dure seuiet quem uelut in commisso reperiet infidelem. Quod illa euangelica lectio figuraliter demonstrauit, in qua predictus ille dominus seruum suum a decem millium talentorum debito relaxauit docens non tam uerbo quam opere quid sit ingratis proximorum meritis referendum, quomodo eis supplicantibus misericorditer indulgendum. Qui seruus cum liber a debito recessisset, et recedenti quidam ex conseruis debitor occurrisset, accepte remissionis immemor, cepit in illum grauiter succensere, et ad soluendum debitum uerbis eum durioribus perurgere. »Redde, ait, quod debes.  Et ille: Patientiam habe in me, et omnia reddam tibi .« uolo, inquit, libenter soluere debitum reposcenti, sed ad soluendum non suppetit facultas in presenti, et ob hoc queso ut repetitionem adhuc differas patienter, et cuncta que debeo, tibi restituam diligenter. At ille postulanti nullatenus acquiescens, sed ira et furore uehementius excandescens, tenens et suffocans conseruum durius perurgebat, et mittens in carcerem graui cum iniuria debitum exigebat. Quod intuentes conserui, cum eis tanta crudelitas displiceret, retulerunt domino conseruum seruus quam immisericorditer perurgeret, et eumdem seruum statim sibi precepit dominus presentari, presentato cepit uehementius indignari. »Serue, ait, nequam, omne  debitum dimisi tibi quoniam rogasti me, nonne ergo oportuit et te misereri conserui tui sicut et ego tui misertus sum?«  Tu, inquit, apud me grandi et insolubili debito fueras obligatus, et cogente inopia, nullum habens effugium desperatus, cum ad solas preces tuas omne debitum hoc remisi, et remissione gratuita liberum te dimisi. In quo tibi formam prescripseram miserendi, tuisque debitoribus grata cum mansuetudine respondendi, ut scilicet eos obnoxios debito non teneres, sed eorum inopie condescendens et misericors appareres. Quia uero doctrinam meam ceruice dura contempsisti, et quod in me hauseras in conseruum nulla beneuolentia refudisti, quidquid tibi misericorditer  dimissum fuerat exigente iustitia repetetur, et uniuersum debitum a primo usque ad quadrantem nouissimum exigetur. »Et iratus, inquit Euangelium, dominus eius, tradidit eum tortoribus quoadusque redderet uniuersum debitum .« Sicut fecit, factum est ei. Qui misericorditer erga supplicantem conseruum non egerat, sed ab illo debitum dure et uiolenter exegerat, suo miser iudicio suis maculis implicatur, et in caput suum iniquitas propria, iubente Domino, replicatur. Dominus iste Deus omnipotens est, qui, cum multipliciter lapsi fuerimus in peccatis, nobis dignis supplicio ueniam confert gratis, et remisso debito liberos nos dimittit, superaddit gratiam, gloriam repromittit.

Quod intuens et admirans Dauid: »Quid retribuam,  ait, Domino pro omnibus que retribuit mihi?«  Cum offensis meis pena iusto examine debetur, meorum oblita meritorum diuina mihi bonitas miseretur, et malis meis sua misericors reddit bona, mihi male promerito sue gratie confert dona. Ei ergo qui talibus tanta retribuit quid rependam? ad respondendum ei, quo labore, quo desiderio me extendam; cum ad hoc peragendum nullo modo sufficere me perpendam, etiamsi pro ipso morte obita me impendam? Quia tamen nichil maius, nichil melius habeo quam me ipsum, ad bibendum passionis eius calicem uoluntarius do me ipsum, et quoniam nisi dono eius non ualeo uel hoc ipsum, inuocato eius nomine perficiam hoc per ipsum. »Calicem, inquit, salutaris accipiam, et  nomen Domini inuocabo .« Cui Domino cum non solum tale quid uolumus respondere, sed nec eius gratia postulanti conseruo gratam beneuolentiam exhibere, quidquid nobis dimiserat, iratus idem Dominus iubet solui, et nos tortoribus traditos donec reddiderimus omnia, non absolui. Quis autem possit debita decem millium reddere talentorum, imo quis satisfacere pro reatu innumerabilium delictorum? Quis sufferat si ei cuncta que peccauerit imputentur, si ad culparum mensuram uel numerum penarum paria, remota misericordia computentur?

Nullum posse arbitror inueniri qui intra Domini sui gaudium pedem mittat, si prius idem Dominus illi debitum non remittat, cum non nisi bono seruo  internum illud gaudium promittatur, nec bonus quisquam fiat nisi a reatus uinculo dimittatur. Ideo bene Christus cum suos inuitaret discipulos ad orandum, eos quoque docuit qualiter sit orandum, ut scilicet, nullus prorsus hominum salutem se speret obtinere, qui se orationis huius estimauerit non egere. »Sic, inquit, uos orabitis: Pater noster qui es in celis: dimitte debita nostra .« Quia nullus nostrum, uel tam iustus nasci, uel natus tam iuste uiuere preualet in hac uita, ut non sit eius mortalitas debitorum maculis irretita; nullus, inquam, natus de muliere 616 potest dicere: Mundus sum a peccatis, cum nec infantem unius diei mundum esse perhibeat Scriptura ueritatis, recte postulat unusquisque sua sibi debita  nunc dimitti, ne propter illa postmodum Dominus in carcerem iubeat enim mitti. Que nimirum postulatio ab eodem Domino tunc auditur, tunc iuxta uotum suum a reatu debiti postulans expeditur, cum et ipsa erga proximum morbo auaritie non tenetur, et suo debitori larga beneuolentia miseretur. Quod propter Christus cum dixisset: »Dimitte nobis debita nostra,« subiunxit: »Sicut et nos dimittimus debitoribus nostris ,« plane docens qualem constiterit nostris nos remissionem debitoribus impertiri, tali mensura Deum nobis debitoribus remetiri. Ab hac ergo retributione quia quisque se ingratis exhibet gratiorem, qua offensis proximorum rependit beneuolentiam largiorem,  suos Christus discipulos uoluit non silere, quos huiusmodi orationem tam diligenter uoluit edocere. Sicut autem commendabiles iudicat eos quos ad reddendum ingratis grata uirilis animat fortitudo, ad quam nimirum non aspirat peruersorum maleuola multitudo, sic iusto eiusdem iudicio argui promerentur qui e regione, ingrata gratis reddere non merentur.

Que retributio, sicut est in ordine ceterarum dicta posterior, sic eisdem ceteris dicenda longe deterior, quia nichil iniquius, nichil esse detestabilius estimo posse dici, quam quod peruersi quoque inueniuntur diligentibus inimici. De qualibus Propheta: »Posuerunt, inquit, aduersum me mala pro bonis, et odium pro dilectione mea .«  Bona quippe Dauid populo suo, bona sibi subditis impendebat, et eorum profectus affectu sincero diligebat, sciens et docens quia »qui suorum, et maxime domesticorum curam non habet, fidem negauit, et est infideli deterior .« Illi autem huic beneuolo uicem debitam non reddebant, non ei pro imperio, non pro beneficio deferebant; non bonis bona uel maiora, uel equalia referebant, sed mira peruersitate bene merito mala nequiter inferebant.

Nostis, cum fugeret urbe, domo, sede regni timore derelicta, quanta illi Semei Iemineus intulit maledicta, ostendens se de illius fuga plurimum gratulari, nec ueritus in eum lapides, et conuicia iaculari. »Egrediebatur, inquit, Semei filius Gera et  maledicebat, mittebatque lapides contra Dauid. Ita autem loquebatur: Egredere, egredere, uir sanguinum, et uir Belial, ecce premunt te mala tua, quoniam uir sanguinum es .« In quem cum Abisai, Saruie filius, ira motus uellet irruere, et de cane maledico ultionem dignam expetere, Dauid patiens, illius in uaginam gladium reuocauit, et accensum furorem intuitu maioris iniurie temperauit. »Quid mihi, ait, et uobis, filii Saruie? Ecce filius meus qui egressus est de utero meo, querit animam meam, quanto magis nunc filius Iemini?«  Quid miramini, ait, si filius Gera contumeliis afficere me presumit, cum meus aduersus patrem filius arma sumit, cum ille in me furore et odio gratis seuit,  quem etiam inter feras naturalis quedam affectio mitem reddere consueuit? Nam, que fera, quamuis humanam et discretam non habens rationem, infert parentibus morsus, uel aculei lesionem; et non magis nature quodam affectu mansuescit, et seposita feritate, carnis sue originem recognoscit? Ille autem quem Dauid genuit, quem in uirum perfectum paterna sollicitudine promouit, natiuitatis immemor, oblitus geniture, duritia quadam lapidea in se opprimit uim nature. Quid enim durius, quid nature potest magis contrarium inueniri, quam quod erga parentem nullo uidetur affectu filius emolliri; sed cecatus malitia illius regni solium sic ambire, ut sanguinem in illius interitum fauces gaudeat aperire? Magna crudelitas! Patrem filius  odit, persequitur et infestat, miraque impudentia suum cunctis odium manifestat, dum Achitophel consulente in solario tendi iubet cortinas, et coram uniuerso Isrel non abhorret ad illius ingredi concubinas. Quod forte, uel ei simile recolens, et abhorrens Micheas propheta: »Filius, ait, contumeliam facit patri, et inimici hominis, domestici eius .« Nam cum per Moysen dixerit Deus: »Turpitudinem patris tui, et turpitudinem matris tue non discooperies; mater tua est, non reuelabis turpitudinem eius; turpitudinem uxoris patris tui non discooperies; turpitudo enim patris tui est .« Cum hec, inquam, ad deferendam parentibus reuerentiam dixisse predicetur, non paruam contumeliam inferre patri filius perhibetur, qui  proteruus et impudens torum illius presumit attingere, et attactu illicito non solum scriptam sed etiam naturalem legem infringere. Quoddam quippe uelut secretum parentalis reuerentia uult habere, a quo tam natura quam Scriptura uidetur filios cercere, ne quis uidelicet uel ad contaminandum torum patris lubrice deuoluatur, uel ad cognoscendam matrem fontemque sue originis reuoluatur.



CAPUT LXIu.

Cuius decretum legis nouerunt etiam barbare nationes, que cum libere uagarentur et per innumeras ignominie passiones, hoc tamen loro sese arctius alligarunt, et transgressores eius, detestandos et abominabiles iudicarunt. Unde illum facinorosum 617 historie gentium detestantur, earumque lectores  exsecrandum eius facinus attestantur, qui eidem matri de qua pridem carnaliter erat natus, postmodum ignoranter nefando est matrimonio copulatus. De qua cum miseros miser ipse post inuicem sibi pueros genuisset, et diu ignoratum miserabile tandem facinus comperisset, sic doluit, sic exhorruit nature se ordinem confudisse, ut in ipso matris, uel uxoris gremio dicatur manu propria sibi oculos effodisse. Que omnia cum reuolueret plenus iracundie uel furoris, et quamuis penitens, non tamen arripiens uite semitam melioris, sicut Iudas Iscariot commissi penitens ad laqueum diuertit, sic iste ad Ctesiphonem furiarum precipuam se conuertit, obsecrans et obtestans ne in ipso tantam  eius malitiam terminaret, sed transfundens in filios paternis eos preiudiciis obligaret.

Annue  Ctesiphone, peruersaque uota secunda,
Si bene quod merui, si me de matre cadentem
Fouisti gremio; si lamentabile  matris
Connubium gauisus inî, noctemque nefandam
Sepe tuli, natosque tibi  paraui.
Huc ades  et totos in penam ordire nepotes.
I media in fratres, generis consortia ferro
Dissiliant . . . . nec tarda sequetur
Mens iuuenum, modo digna ueni, mea pignora nosces.
Mira imo dira furentis deprecatio! uult pater, ut mala perpetrata nullo expiationis lauacro deleantur, sed eius filii uelut quodam originali uinculo teneantur, et corrupte radicis uitia in ramos et folia diffundantur,  et meriti paterni sceleris miserabiles filii confundantur

uidetur et Iudeos malitia similis tenuisse, qui ad Christum occidendum non tam manu quam lingua leguntur institisse, nec solum ab incepto nulli ducti penitentia destitisse, sed ordientes sibi telam suis eam filiis texuisse. »Sanguis eius, inquiunt, super nos et super filios nostros .« Sicut boni parentes affectu prono assignant filiis ius paternum, optantes summopere ut eis illud quasi maneat in eternum, sic mali et malitiosi quique suam malitiam nolunt citius terminari, sed eam in filios et filiorum filios possessione hereditaria deriuari. Ideo Oedipodes quem onus graue sceleris opprimit et contristat, malum malo cumulans, Ctesiphonem precatur, ut  assistat, ut quod procul dubio suum est etiam non rogate, rogata faciat, imo perficiat accurate. Cuius preces nefarias infernalis illa furia non abiecit, sed iuxta uotum eius ira et odio iuuenes sic infecit, non solum Thebas, sed et totam bello Greciam conturbarent, et tandem mutuo gladio uite spiritum exhalarent. Quos ut pater adhuc uiuens nouit mutuis uulneribus cecidisse, et quod furens et turbatus male postulauerat accidisse, dolore exanimis, confectus senio, orbatus oculis membra tremula baculo uix sustentans, filia precedente ad illorum se funera duci fecit, et super inuenta corpora lugens, et deosculans se proiecit.

»Heu, inquit, heu cuius potestas numinis, que fortuna mihi a principio tam grauiter facta est importuna,  ut tota uite mee series exsecrabilis habeatur, et a malo inchoans deteriore termino concludatur? Ergo partu misero de materni uteri tenebris absolutus, et in eamdem matrem carnali coniugio reuolutus, omnium fere scelerum infaustam seriem prosecutus, sum profecto deorum celestium iram implacabilem assecutus. Et quia in eorum oculis supra mensuram et numerum fui reus, infausto coniugio non Iuno pronuba, letus adfuit Hymeneus, torum nostrum fugit et exhorruit lex diuina, uobisque nascentibus Erynnis assistit, non Lucina. Cum autem mihi misero tandem innotuit ordo rerum, odiosa mihi facta est lux dierum, et ut penas de me sumerem, propriis incumbens manibus ultroneus  me cecaui, et reclusus in cauea, totius uite huius gaudia relegaui. Ad cumulum uero mali, quia orbam patris canitiem despexistis, et infirmam senectutem affectu beneuolo non rexistis, uobis, quos qualicunque toro genueram, turbatus amentia, maledixi, et imprecans uobis paterna scelera, hereditati misere uos addixi. Quis deorum, imo que infernalis furia me exsecrabilem sic audiuit, nimisque propitia preces nefarias exaudiuit, ut iuxta uotum nequam mea tandem pignora sic iacerent, occisique ab inuicem complexu mutuo se tenerent? Cuius pectus, uel saxeum, huius fortune malleo non mollescat, cuius ira uel odium sic spirante Borea non frigescat, cuius crudelem animum affectus pietatis non tandem concutiat, cum talem uitam Lachesis,  talem uobis Atropos mortem incutiat? Quem prius, quem posterius ulnis tremulis amplexabor, quem uestrum ego miserrimus affectuosius osculabor? quos, etsi teneo, non tamen conceditur et uidere, quos cum non uideam, datum est, quod est grauius! sic tenere? Quis mihi det, ait, pro uobis oculos iterum possim effodere, imo, ut cito moriar senile pectus ferro transfodere, cuius presentem uitam digne satis abhorrent superi, forte et manes meos abhorrebunt etiam inferi? Quo igitur ibo, quo fugiam, ubi non premat sarcina me malorum, faciem cordis mei non operiat confusio actuum iniquorum, ubi non me torqueat importuna mentio filiorum, infaustus orientium partus, grauis perditio mortuorum? Heu! quam infesta fuit celo, terre, forte et  inferis genitura, cui nulla precedens, nulla denique similis postfutura, que horrore scelerum transgressa est leges omnium, siue iura, 618 habeas nequam initium fine perdito desitura.« Cum hec, uel his similia senex querulus protulisset, et ad complendam malorum ultionem sibi mortem inferre uoluisset, filia, que dux uie fuerat, precipitem illius manum cohibuit, et ne propositum compleretur, eius ense sublato, prohibuit. Cuiusmodi uirum si schola gentilium exsecratur, imo si a se ipso morte quam uita dignior iudicatur, qui, quamuis nescius appetiuit quod pater illi fecerat inconcessum, quod natura secretior uult esse filiis inaccessum, quomodo in populo Dei, eruditus lege fuerat, et  Scriptura, exsecrabilis est habendus quem non lex reprimit, non natura? Quomodo Absalon dignus uenia predicetur qui deoperire patris turpitudinem non ueretur; qui non solum non formidat, ut patrem filius non molestet, sed etiam hoc intendit, ut prudenti eum consilio dehonestet?

Quod si quis dixerit, quia is de quo huius sum gratia prelocutus, multo dignius est iram grauem et iudicium assecutus, qui non solum toro patris contumeliam intulisse, sed eidem quoque Patri uitam dicitur abstulisse, neque in hoc uidetur minus debere Absalon reprehendi, cum in ipso quoque possit parricidium deprehendi. Ille quidem Oedipodes dum patrem quereret, patrem incognitum dicitur occidisse, facti uero postmodum conscius non mediocriter  doluisse, et quia siue mortem siue contumeliam patris nouerat sibi nature legibus interdictam, doloris impatiens preparauit tam manus quam oculos ad uindictam. Manus quidem ultorie cecitatem oculis intulerunt, oculi uero illatam cecitatis uiolentiam pertulerunt, ut quia in patrem fallente oculo peccauerat, opere non affectu, iusto satis ordine prius ultro penas sumeret de aspectu. Ad extremum cum huiusmodi uindicta sibi non sufficere uideretur, et dolore preualido grauis eius conscientia premeretur, ad inferendam sibi mortem perduxisset eum dira Ctesiphone, si non presens, ut dictum est, uirgo ensem tulisset Antigone. Absalon uero, et presumpsit prudens attingere torum patris, et eumdem patrem occidere peruerse gladio  uoluntatis, et quamuis optato non gauderet conscientia de effectu, parricidalis tamen malitia sine penitentia permansit in affectu. Quis igitur uobis uidetur amplius deliquisse, quis parricidium impudentius appetisse? utrum ille qui lege scripta carens in patrem nescius dicitur incidisse, et huius facti conscius penitens grauiter doluisse, an ille potius qui doctus in Scripturis patrem maleuolus inuasisse, et de huius pestis inuolucro nulla penitentia legitur euasisse? Magna diuersitas! magna peruersitas! Odit filius, et pertinaciter odit patrem tenere diligentem, fugat beneuolum et persequitur fugientem, armat omnes, parat bellum, et ad illud collectum exercitum exhortatur, et de ruina patris spe uanissima iam letatur. Qui si prius in ceruicem Ammon fratris  sui gladium improuisum exemit, si preuentum fraude, cum ceteris in conuiuio parceret fratribus, interemit, nonnulla ex causatione potuit forsitan obumbrari, quia scilicet stuprum sororis illicitum dignum fuerat uindicari. Unde cum omnes regis filios occidisse Absalon crederetur, et audita fama huiusmodi rex dolore inconsolabili tristaretur, Ionadab filius Semmaa stupri degeneris, et ueteris memorie, aggressus est dolorem regium ueritatis indicio delinire. »Ne estimet, inquit, dominus meus rex, quod omnes filii regis occisi sunt, Ammon solus mortuus est, quoniam in odio Absalon positus erat, ex die qua oppressit Thamar sororem eius .« Ne estimet rex, quod in omnes  eius filios manum Absalon miserit, quod in fratres immeritos tam nefandum scelus admiserit, sed pro constanti habeat, quia ceteris uiuentibus ille magis solus occubuit, qui cum sorore Absalon illicita oppressione concubuit. Iste nunc maiore dementia aduersus patrem bellum parat, suosque undique colligit adiutores, eosque tam monitis quam muneribus ad propositum reddit facinus promptiores; intendens ut quem dolos, et insidias uidet fuge presidio prudenter euadere, indagine conclusum bellica uiolenter possit opprimere. Pater uero affectu beneuolo odientem filium amplexatur, timet illi, et mira eius sollicitudine cruciatur, et ne forte ruinam illius uideat, ad prelium non procedit, sed pro eo mandat, et diligentius intercedit. »Seruate, ait,  puerum Absalon .« Eum, ait, qui a uirili ratione et consilio destitutus, puerili et fatuo sensu nequiter est indutus, qui aduersus patrem beneuolum iram concitat multitudinis imperite; eum, inquit, uos qui melius sapitis, custodite. Quamuis enim ille bono meo malum retribuat, nolo tamen, ut quod suum est, uester ei ensis restituat, quia quem ad odium puerilis et fatua impellit hebetudo, in quiete et pace spiritus prudens mea diligit fortitudo. Hoc est forte, quod in eorum interpretationibus nominum figuraliter designatur, quorum Dauid, manu fortis, pax uero patris, Absalon predicatur, ut ei misericordie, qua bonus pater nequam filio miseretur, ipsa quodammodo nominum interpretatio famuletur. Abba quidem pater, salem  uero pax, unde Abbessalon dicitur patris pax, quod una e medio sublata syllaba syncopatur, et iam non Abessalon, sed per syncopam Absalon nominatur. Absalon itaque patris pax interpretatur, non quod erga patrem, sed 619 quod pater erga filium pacem habuerit, dum subnixum manu forti puerilis huius fatuitas ad odium non inflexit, sed miserans, et amplectens phreneticum, solam illius phrenesim non dilexit. »Seruate, ait, puerum Absalon;« et infra: »Quis mihi det, inquit, ut ego moriar pro te, Absalon, fili mi, fili mi, Absalon?« 

Et quid mirum si erga filium Dauid patiens et beneuolus inuenitur, cuius ipse quoque Saul, fortem beneuolentiam experitur, cum scilicet, Dauid illi nisi bona magna et plurima non conferret, et ille  conferenti nisi mala multa et grauia non referret? de quo Ionathas: »Ne pecces, inquit, rex in seruum tuum Dauid, quia non peccauit tibi, et opera eius bona sunt tibi ualde .« Et Achimelec: »Quis, ait, in omnibus seruis tuis sicut Dauid fidelis, et gener regis, pergens ad imperium tuum, et gloriosus in domo tua?«  Cum autem in domo regis, Dauid fidelis et bonus permaneat, et ei coram rege, tam Ionathas quam Achimelec testimonium dignum perhibeat, eum tamen huius fidei merito non satis digne Saul amplectitur, sed econtra odit beneuolum, et quasi hostem, amicum persequitur. »Querebat, inquit, eum Saul cunctis diebus, et non tradidit eum Deus in manus  eius ;« et infra: »Assumens, inquit, Saul tria millia uirorum electorum ex omni Isrel, perrexit ad inuestigandum Dauid. Ubi cum Dauid in spelunca cum suis comitibus latitaret, et Saul in eamdem ad purgandum uentrem nullo comite declinaret, potuit Dauid suggerentibus sociis uicem reddere persequenti, sed precisa solum ora chlamidis, maluit parcere non merenti. Propitius, ait, sit mihi Dominus ne faciam hanc rem domino meo christo Domini, ut mittam manum meam in eum .« In quo facto honesta quedam eius superbia designatur, que nisi honeste hostem uincere dedignatur, eamque fugiendam esse uictoriam liquido manifestat, que uictorem nota degeneri dehonestat.

 Est quippe et humilitas quam diuina digne Scriptura reprehendit, cum scilicet ubi uel quomodo corruat anima, non attendit, cum tanto exuritur estu seductorie uoluptatis, ut nullum fere habeat respectum uel diligentiam honestatis. Unde huiusmodi anime per Isaiam dicitur: »Suscepisti adulterum, dilatasti cubile tuum et humiliata es usque ad inferos .« Anima quam sibi uerbum Domini copulauerat collate gratia sanctitatis, si forte auertatur a fecunde matrimonio castitatis, si dilatet cubile suum ut subintroductum adulterum liberius amplectatur. si effusa mentis latitudine corruptoris demonis immunditia polluatur, profecto sue negligentie merito collapsa deinter superos, uoluntate propria humiliatur usque ad inferos. Quandiu enim  Deo coheserat, inter angelos uersabatur, et sublimi solio incomparabilis glorie fruebatur, cum uero ad suscipiendum adulterum interioris conscientie cubiculum dilatauit, profecto ad nimis humilia dignitatis sue fastigium inclinauit. Magna quidem erat illa integritatis pristine celsitudo, econtra humilis et abiecta libidinose uoraginis turpitudo; in illa celum merebatur eius species luculenta, nunc proiectam et humilem tenet terrenorum facies luculenta. De qua Dominus per Amos: »uirgo, inquit, Isrel proiecta est in terram .« Et per Ezechielem ad Ierusalem: »Proiecta es, inquit, super faciem terre in abiectionem anime tue .« Cum homo, cui Deus sublime os dederat, ad celorum tamen alta non suspicit, sed deflexo ad ima intuitu  super faciem terre se proiicit, anima eius terrenorum contagio iam infecta in conspectu supremi iudicis uilis efficitur et abiecta. Abiecta uero dum non obtinet pristinam dignitatem, transeundi per eam dat immundis spiritibus facultatem, qui ad nichil aliud uidentur solliciti uigilare, quam ut ad transeundum possint illam miseram incuruare. De quibus Isaias: »Qui dicunt, ait, anime nostre: Incuruare ut transeamus .« Cum enim anima ad amorem uoluptatum carnalium incuruescit, ad transeundum per eam immundorum malitia spirituum inualescit; et cum idem transitus iteratione noxia frequentatur, illa iacens et humilis in suo sanguine concultatur, cui per Ezechielem: »uidi te, ait, conculcatam in sanguine tuo .« Et Micheas:  »Nunc erit in conculcationem ut lutum platearum .« Et Dauid: »Si reddidi, ait, retribuentibus mihi mala, persequatur inimicus animam meam et comprehendat et conculcet in terra uitam meam .« Quo autem amplius anima conculcatur, eo procul dubio plus egrescit et egritudine preualente muliebriter emollescit: et non solum enerui sua mollitie iam sordescit, sed usu longiore in suis quoque sordibus computrescit. De qua Micheas: »Propter immunditiam, inquit, eius, corrumpetur putredine pessima .« Et Iel: »Computruerunt, inquit, iumenta in stercore suo .« Et quidam penitens: »Computruerunt, inquit, et corrupte sunt cicatrices mee .« Aliquando quippe diuina miseratio languorem uisitat sic iacentis, et manu medica tergit scabiem putrescentis, defectu laboranti infusa gratia dat uirtutem, et incuruam illam de Euangelio miserans erigit ad salutem: »Suscitans, inquit, de terra inopem, et de stercore erigens pauperem .« Et in Euangelio: »Mulier, inquit, dimissa es ab infirmitate tua, et confestim erecta est, et glorificabat Deum .« Quam cum erexerit, confert ei noue munera sanctitatis, et donis dona cumulans, uelut in sublimi ponit eam solio dignitatis, ut abhorrens infima 620 dedignetur ad ea turpiter incuruari, superioribus inhians, in illis diligat immorari, abiectis et uilibus ultra non sustineat onustari, eminentioribus et preclaris ardenter ambiat honestari.



CAPUT LXu.


Que cum non solum religionis intuitu uitiorum contempta lenocinia preterire, sed etiam honestatis gratia inuenitur queuis dedecora fastidire, quid nisi uidetur nobili quadam, et libera mentis excellentia superbire, dum uidelicet respuit indignis animum delinire? Tenet quippe eam religionis prime et precipue tanta cura, ut que uite, uel fame cognouerit certius nocitura abhorreat et fugiat, uelut onus dure et grauissime paupertatis, ditari solum cupiens superbis opibus honestissime sanctitatis. Quod ei pulchre per Isaiam promittitur: »Ponam te, inquit, in superbiam seculorum in generationem et generationem .« Animam quam Deus ordinat ad transferendum eam in consortium angelorum,  recte ponere dicitur in superbiam seculorum; dum scilicet eam, et in presenti donat magnis et precipuis opibus meritorum, et in futuro multo maioribus et potioribus premiorum. Et ne forte infirmitatis sue conscia iusto amplius expauescat, et a sperando et amando promissam altitudinem elanguescat, uult eam Deus exemplo et doctrina precedentium confortari, ut horum adiumento possit ad queuis ardua roborari. »Et suges, inquit, lac gentium, et mamilla regum lactaberis .« Illi, ait, qui de tenebris gentium ad lucem Isreliticam sunt conuersi; qui relicta mundi latitudine arctioris uite semitam sunt aggressi; qui prius eruditi, et exercitati sunt in gymnasio discipline, infundent tibi diligenti studio lac doctrine. »Et mamilla, inquit, regum lactaberis.«  Quare huic promittitur mamilla regum potius quam seruorum, nisi quia qui premuntur seruitute degeneri uitiorum, nondum idonei, nondum sunt utiles ad docendum, sed eis est infirmitatis sue merito silentium imponendum? Tacitis ergo seruis, illi ad docendi officium admittuntur, qui recto itinere ad obtinendam iustitiam diriguntur, qui ad regendum mores suos uiriliter expediti, et ad docendum alios inueniuntur laudabiliter eruditi. Quos admonens Psalmus: »Reges, inquit, intelligite, erudimini qui iudicatis terram .« Et alius Sapiens: »Diligite, ait, iustitiam qui iudicatis terram .« Qui ergo eruditione congrua satagunt insigniri, et obtinende sapientie diligentiam impertiri, recte, ut  dictum est, ad docendi officium admittuntur, et erudiende anime doctores a Domino promittuntur. Felix anima que indigno seruorum ubere non lactatur, que iniquis doctorum moribus non uexatur, quam maiorum uel peruersa predicatio in errorem deuium non inducit, uel praua conuersatio ad iram et scandalum non adducit. Felix anima cui tanta gratia promulgatur, ut non nisi regum cura, et sollicitudine nutriatur, que adulta et suffulta regiis opibus talium superborum, eosdem plenius imitando ipsa quoque in superbiam ponitur seculorum! In hanc superbiam nunquid uobis illa posita non uidetur. que attendens quanto uirtutum culmine sublimetur, intra silentii latebras auara ingratitudine non tenetur, sed erumpit in gladium, ut per Salomonem  plausibiliter glorietur? »Mecum sunt, ait, diuitie, et gloria, opes superbe, et iustitia .« In hoc autem quod diuitie, et gloria, uel opum superbia nominatur, inesse illi procul dubio quidquam reprehensibile non notatur, quia, etsi cum diuitiis gloriam, cum opibus illa superbiam intromittit, comes tamen iustitia uitium pariter non admittit. Recte ergo huiusmodi tam gloria quam superbia commendabilis iudicatur, quas iustitia  comitatur, que illarum fructus meliores efficit auro, uel lapide, uel argento; sicut plane innuitur sequenti eiusdem sapientie documento. »Melior est, inquit, fructus meus auro, et lapide pretioso, et genimina mea argento electo .« Quo autem merito idem fructus, et genimina  commendentur, nec eis recte queque uisibiliter commendabilia comparentur, sequenti uersiculo euidentius demonstratur, ne qua super hoc legenti dubitatio relinquatur. »In uiis, inquit, iustitie ambulo, in medio semitarum iudicii .« Sapientia uidetur ambulare, cum quidquid agit; inuenitur districtius iudicare, cum angustas eius semitas subtilis dirigit rectitudo, perducitque ad optatum eamdem rectitudinem fortitudo. Et ne forte sibi soli uideatur in his omnibus laborare, et non curans aliorum predictas opes auaro sibi studio congregare, consequenter nobis ostendere uoluit quid intendat, dum tantis opibus, tanto preconio se commendat, »ut ditem, inquit, diligentes me, et thesauros eorum repleam .« Ad hoc, inquit, superbas opes meas  uolui commendare, ad hoc meam iustitiam, meum uobis iudicium predicare, ut me uos auditores horum merito diligatis, diligentes eadem opum magnificentia ditescatis, et thesauri uestri mea munificentia repleantur, qui repleti fures non timeant, erugine uel tinea non ledantur. uult ergo Sapientia ut qui sunt ad superbam eius altitudinem peruenturi, et discreti iudicio et iustitia sint maturi, quia et non nisi iudicio precedente ad iustitiam peruenitur, et non nisi iustitia, altitudinis eius aditus 621 aperitur. Quod per alium sapientem insinuans dicit: »Sine iudicio nichil facias graue .« Quod ait gaaue non importabile siue durum, sed iustum quid intelligi uoluit et maturum, in quo necesse est unumquemque uiriliter  exerceri, si inter eos, qui dignas Deo laudes deferunt, uult haberi. Unde et Dauid: »In populo, ait, graui laudabo te .« Grauis quippe est qui uento inconstantie tanquam folium non raptatur, non morum leuitate a iusto proposito separatur, sed cum id quod iustum est, iuste querat et in eo fixus et immobilis perseuerat. Ad hanc autem grauedinem que intelligitur non odibilis sed matura, quia uitiis potestatem, locum inconstantie non datura, nulla uirium quantitate, nullo studio peruenitur, si, quidquid agendum est, non iudicio preuenitur. Quod innuens Paulus ad Timotheum: »Sine preiudicio, ait, nichil faciens .« Quidquid enim uir discretus agendum sibi esse determinat,  subtili prius iudicio prudenter examinat, ut cum discreta examinantis iudicii precesserit altitudo, sit matura et secura sequentis operis latitudo. Ideo recte Sapientia et iustitie uias et iudicii semitas nominauit, in quo procul dubio quod suum est amborum discrete designauit, quia et in iudicio habenda est angusta quedam et rara subtilitas, et tunc in opere consequenti inuenitur lata securitas. Cum ergo dixisset: »In uiis iustitie ambulo,« signanter adiecit: »In medio semitarum iudicii ,« ut qui sperat ad securam operum latitudinem se uenturum, sciat se per medias semitas examinantis iudicii transiturum. Propter quod Psalmus: »Diriget, inquit, mansuetos in iudicio, docebit mites uias suas ,« dans plane intelligi quia Deus  in latitudinem perfectam suorum operum non adducit, nisi quos prius in angustam iudicii rectitudinem introducit, et quos introducens docet, nimirum efficit mansuetos, nec nisi eos qui mansueti fuerint, ad hoc reddere uult discretos. Recte ergo Sapientia superbas opes et suam gloriam predicauit, recte iudicii semitas et uias iustitie commendauit, ut diligentes se, inuitaret et ditaret gratia meritorum, et bene meritos, ut predictum est, in superbiam poneret seculorum.



CAPUT LXuI.

His opibus diues esse Dauid profugus uidebatur, huiusmodi superbie preeminenti solio tenebatur, cum oblato sibi loco et tempore quo de hoste posset  facile uindicari, honesto fastidio ad tangendum eum respuit incuruari.

Attendit enim, ut estimo, se gerere typum anime iustioris, que iustitie merito sedem obtinet solii dignioris, cui, etsi multi suggerunt ut declinet ad uite contemptibilia turpioris, indignum tamen ducit ceruicem flectere propositi fortioris. Denique Dauid manu fortis interpretatur. Qui autem suggerunt ut in Saulem manum mittat, ut persecutorem suum quasi abire liberum non permittat, quoslibet iniquos uel malignos spiritus prefigurant, qui iusti animam comitantes, ei frequentius insusurrant ut a semita sanctitatis opportuno quasi tempore iam declinet, et soluto loro iustitie, ad immunda mundi opera se inclinet. Saul quidem petitus interpretatur, mundi  figuram tenens quem sibi eligunt religionis debite contemptores, summo sibi studio uoluptatum magis quam Dei appetunt amatores. Reprobato Saule: »Da nobis, inquiunt, regem ut iudicet nos .« Et in Euangelio abiicientes Christum: »Non habemus, inquiunt, regem nisi Cesarem .« Et iterum: »Non hunc, sed Barrabam . »Mundus ergo iste uehementer a plurimis expetitus  mundus, inquam, iste sepulcri more plenus ossibus mortuorum, eadem morticina non obducit, sed producit patenti gutture ad notitiam ceterorum. »Sepulcrum, inquit, patens est guttur eorum .« Qui autem operibus nequam uelut mortuorum ossibus inquinatur, et eorum odore misero  accedentes inficere gratulatur, profecto non proprie sed mundus per antiphrasim appellatur, id est uel ab immunditia qua sordet, uel magis a munditia qua priuatur. Quem nomine solo mundum, re autem uera immundum qui tetigerit, non iam mundus sed attractu immunditie fit immundus. Super quo Moyses: »Qui tangit, inquit, quodlibet immundum cuius tactus est sordidus, immundus erit .« Et longe supra: »Qui tetigerit, inquit, immunditiam hominis siue omnis rei que polluere potest, interibit de populis suis .« Ideo infra per eumdem Moysem Dominus: »Docebitis, ait, filios Isrel ut caueant immunditiam et non moriantur in sordibus suis .« Cum ergo Saul declinans a uia, uel deuius a semita rectiore, sordes cogitatuum  in lucem operum profert misero cum odore, recte in illum Dauid manum mittere dedignatur, ne et ipse declinans tactu degeneri polluatur. Quamuis enim peccandi facultas inpresentiarum libera tribuatur, et quasi opportunum tempus uel spatium offeratur, non tamen debet iustus suggerentium monitis assentire, non suggesta iniquitas ad effectum operis peruenire. »Dixerunt, inquit, serui Dauid ad eum: Ecce dies de qua locutus est Dominus: Ego tradam tibi inimicum tuum ut facias ei sicut placuerit in oculis tuis. Dixitque Dauid ad uiros suos: Nisi Dominus percusserit eum, aut dies eius uenerit ut moriatur, aut descendens in prelio perierit, propitius 622  sit mihi Deus, ne mittam manum meam in christum Domini .« Etsi, ait, peccaturo difficultas mihi pessulum non obiectat, et quidquid uelim agere diuina equitas cum patientia me exspectat, mihi tamen, quidquid uobis uidetur licitum, non libebit, nec huius mundi sordibus manus mea mundior adherebit. Christus Domini, mundus iste figurate non immerito nominatur, quia ipse a Deo uel ad malorum exitium, uel ad bonorum exercitium ordinatur, quia Deus faciens pacem et creans malum, formans lucem et creans tenebras, Isaie uaticinio predicatur, dum bona et prospera, mala et aspera uel facere uel disponere non negatur.



CAPUT LXuII.

Paulo infra cum idem Saul castra in colle Achile  metaretur, et in suo illic tentorio cum suis principibus somno profundissimo premeretur, Dauid superueniens explere in illum suam potuit uoluntatem, sed eodem spiritu fastuque simili oblatam respuit facultatem. Dicente enim Abisai: »Conclusit Deus hodie inimicum tuum in manus tuas, nunc ergo perfodiam eum lancea in terra semel, et secundo opus non erit; respondit Dauid: Non interficias eum. Quis enim extendet manum suam in christum Domini et innocens erit?«  Dormit Saul, cum iste mundus et amator mundi quilibet uitiis prementibus elanguescit; et in languore sordido, securitate misera conquiescit, cum ad ueram lucem iustitie oculos mentis claudit, et in morem surde aspidis uocem sapienter incantantium non exaudit.  De quibus Isaias: »Dormientes, inquit, et amantes somnia ;« et Osee: »Tota, inquit, nocte dormiuit .« Cui si quis uelit quasi uicem reddere persequenti, si quis manum in eum miserit, ut fauorem uel assensum prebeat delinquenti, quid, nisi eum interficere et uiam uidetur intercludere ueritatis, dum impellit precipitem et impulsum precipitat consectatu et consortio prauitatis. Unde Isaias: »Popule meus, ait, qui beatum te dicunt, ipse te decipiunt, et uiam gressuum tuorum dissipant .« Et Salomon: »Si te, inquit, lactauerint peccatores, ne acquiescas eis, pedes enim eorum currunt ad malum et festinant ut effundant sanguinem .« Non uult ergo Dauid in modum peccatoris sanguinem dormientis effundere, non  suum in alterum, uel in se alterius peccatum refundere; sed permittens illum, quem et Deus uult uiuere etiam eo tempore quo delinquit, eiusdem seu uitam seu mortem diuino iudicio derelinquit. »Nisi Dominus, inquit, percusserit eum, aut dies eius uenerit ut moriatur, propitius sit mihi Dominus, ne extendam manum meam in christum Domini .« Quamuis ei blandiatur quedam uelut facies loci ac temporis opportuna, eumque ad peccandum perurgeat suggestio comitum importuna, ipse tamen fortior a recto tramite non declinat, ceruicemque rigidam suggerentium monitis non inclinat. Dicunt quidem illi iuxta Isaiam: »Incuruare ut transeamus ,« ut cum tua uidelicet flexa fuerit rectitudo, nobis transeuntibus conculcetur illa tua nobilis sanctitudo,  et que supino uultu superbarum uidetur uirtutum excellentia sublimari, abiecta humilitate in nostris non abhorreat sordibus uolutari. Ceterum Dauid, imo iustus quilibet cui ad manum est honesta fortitudo, cui sordet turpis humilitas, et abiecta uilescit turpitudo, illud Ielis magnum quidem et necessarium eligit respondere, et quod respondet, affectu et operibus diligit obtinere: »Erit, inquit, Ierusalem sancta, et alieni non transibunt per eam .« Ierusalem uisio pacis interpretatur, anime figuram tenens, que quandiu uere pacis intuitu Deo diligit deseruire, et sursum cor habens ad Dominum, eius mandatis et uoluntatibus obedire, tanta eam inuenitur fortitudo sanctitudinis  obsepire, ut per eam alieni, id est nequam spiritus nequeant pertransire.



CAPUT LXuIII.

Ad quam et Naum propheta: »Non adiiciet, inquit, ultra ut transeat per te Belial .« Eum autem qui alienis, aut Belial per se transitum non uult dare, et a tactu Saulis decernit manus mundas et innoxias conseruare, idem Saul malum bono retribuens, persequi non omittit, etsi aliquoties non beneuolentia, sed astutia potius intermittit. Aliquando enim persecutor subdolus uidetur propositi penitere, et ab incepto manum curat potius quam animum cohibere, ut cum is quem odit seductus pacis specie iam se putauerit non inuisum, iste illi superueniens de repente efficacius obruat improuisum.  »Leuauit, inquit, Saul uocem suam, et dixit ad Dauid: »Iustior tu es quam ego, tu enim tribuisti mihi bona, ego autem reddidi tibi mala, tu indicasti hodie quomodo tradiderit me Dominus in manu tua, et non occideris me .« Et infra: »Peccaui, ait, reuertere, fili mi Dauid, nequaquam enim ultra male tibi faciam .« Spondet Saul nichil Dauid mali deinceps se facturum, ut timore seposito, securus ille maneat in futurum, sed in eius promissis nullam Dauid fiduciam uult habere, non se credit amari, etsi uultu placido uidetur arridere. Nouit quippe et experimento nouit maleuolentiam persequentis, nouit infidos mores, et inconstantiam promittentis, quia et in mundo solis radii superfusa nebula frequentius obducuntur,  623 et sicut lux tenebras, sic ordine uicario lucem tenebre prosequuntur. Habens ergo Dauid suspectum Saulem, etiam cum nequam propositum intermittit, et serena exteriori facie, bona et prospera iam promittit, nequando forte corruat, eius dolos, et tendiculas introgressus, prudenti consilio fuge presidium est aggressus. »Aliquando, ait, incidam in uno die in manus Saul. Nonne melius est, ut fugiam, et saluer? Fugiam ergo manus eius .« Bene prudens uir docto spiritu consilium euangelicum preuidebat, qui persecutorem suum recte sibi consulens fugere disponebat, sciens ei graue periculum imminere, qui uel malum tetigerit, uel eius tactum non timuerit sustinere. »Cum uos, inquit, persecuti fuerint in una ciuitate,  fugite in aliam .« Denique Ieremias propheta: »Fugite, inquit, de medio Babylonis, et saluet unusquisque animam suam .« Prudenter attendens quia cuiusuis anima uix saluatur, si fraudes, et impetus mundi fugere dedignatur, in quo dum multa rabies, ordo nullus, omnia sunt confusa, que spes anime, si eius retibus, uel indagine sit conclusa? Fugit itaque Dauid eum qui promissis fidem non tribuit, qui bene merito e regione malum retribuit, sicut ipse cum uelut cognito reatu compungitur, urgente ueritate euidenter fateri compellitur. »Tu, inquit, tribuisti mihi bona, ego autem reddidi tibi mala .« Tanto Saul ueneno, tanti ardore sceleris  est infectus, tanta malitia eius premitur et opprimitur intellectus, ut cum intelligat Dauid bonum sibi et uirilem exstitisse, et quamuis iniuriis lacessitum in sua eum innocentia perstitisse, non tamen eum diligat, non diligens complectatur, sed promisso beneficio pronus ad odium reflectatur. Qua urgente malitia non solum Dauid seruo suo collati merito beneficii non mitescit, sed etiam in Ionathan filium suum uehementer exardescit, eo quod ille et Dauid iustitiam commendabilem predicaret, et patris malitiam reprehensibilem demonstraret. »Iratus, inquit, Saul aduersus Ionathan dixit ei: Fili mulieris ultro uirum rapientis, nunquid ignoro quia diligis filium Isai? .« Et paulo post: »Arripuit Saul lanceam, ut percuteret eum .«



CAPUT LXIX.


Huic in Ecclesia possunt quidam similes inueniri, qui cum prelationis fastigio se uiderint insigniri, tanto in minores et subditos liuore debacchantur, ut non patres et rectores, sed hostes potius uideantur. Obliti enim quomodo illorum debeant necessitatibus prouidere, quantam illorum paci et quieti diligentiam adhibere, quo affectu se illis mansuetos et amabiles exhibere, quo studio uiuendi formam omnibus, et in omnibus se prebere, e conuerso uita graues, moribus importuni, amantes proprium, non curantes penitus de communi, attendentes et subesse ceteros, et eisdem ceteris se preesse, quidquid libet prelationis priuilegio sibi licitum uolunt esse. Sue igitur uoluntati grato lenocinio seruientes, et quod legis,  quod ordinis est, ad suum libitum deflectentes, quoniam a subiectis pro assumpto magisterio sufferuntur, fractis uelut repagulis in excessus liberos efferuntur. Cuiusmodi propositum si qui subditorum senserint non placere, illumque prauis maiorum operibus assensum facilem non prebere, et sicut non propter hominem uitia, sic et hominem gratum propter uitia non habere, sed zelo rectitudinis quidquid ab illa discrepat abhorrere, huiusmodi subditum statim proteruum iudicant et uecordem, quia uident scilicet suis eum prauis moribus non concordem. uidetur quidem illis contumacis duritie grauiter arguendus, imo graui tanquam hostis odio persequendus, qui manu fauorabili gratum maioribus accubitum non emollit, qui eorum qualiacunque  opera blandis laudibus non attolit. Arguendus, inquam, est qui contra prelati sui opera presumpserit uel mutire, et in eum quidquid agat, reprehensionis quidpiam effutire; cum, ut aiunt, subiectum non deceat nisi aut prelato prona in omnibus beneuolentia consentire, aut impresso labiis digito, caute et humiliter obmutire. Non igitur impune de prelati sui uita conqueritur, qui Dei quam hominis uoluntati libenter obsequitur, non in laudem apud homines, non in prosperum ei cedit, qui fauore, uel silentio ad consentiendum peruersis moribus non accedit. Quo enim peruersi quique prelationis gradu fuerint altiores, eo huiusmodi subiecto imminent grauiores, imperantes ut Roboam durum imperium in  presenti, et indurato corde pollicentes idem fore durius in sequenti. De qualibus pulchre Micheas propheta. »Si quis, ait, non dederit in ore eorum quidpiam, sanctificant super eum prelium .« Quia eorum conscientia interne ueritatis refectione solida non pinguescit, ad appetendum foris uana eorum auidum os patescit, semper inhians et anhelans, ut sibi a subditis iuxta libitum deferatur, et non odiosa ueri asperitas, sed assentandi grata suauitas plenius offeratur. In quorum ore si quis munus non dederit concupitum, alienum a religione talem iudicant appetitum, si legi quam regi magis elegerit obedire, cum legem, et regem uideat paria non sentire, »sanctificant super eum prelium,« id est auctoritate qua sciunt, et recolunt  se ceteris preeminere, minantur et affirmant graues illi molestias imminere. Non enim feruentem 624 zelo iustitie ulnis tenuioribus amplectuntur, sed quem fouere debuerant minis et contumeliis persequuntur; et si quos uiderint eodem in illum odio non teneri, non differunt in eos ira grauiter commoueri. »Nunquid, ait, omnibus uobis dabit filius Isai agros, et uineas, et uniuersos uos faciet tribunos et centuriones, quoniam coniurastis omnes aduersum me, et non est qui mihi renuntiet, non est qui uicem meam doleat ex uobis?«  Nunquid, ait, illi fauendum est, qui parem mihi gradum uel ordinem non sortitur, qui longe inferior digna uobis munera non largitur, et non potius idem in illum debetis mecum odium exercere,  ut mereamini mea maioris dona, et gratiam obtinere? Unde cum Zyphei apud se latitare Dauid in colle Achile Sauli nuntiarent, et se tradituros illum in manus eiusdem Saulis affirmarent, Saul gratum habens peruersum obsequium et fauorem, sicut superioribus exhibuit se molestum, sic istis adulantibus leniorem. »Benedicti, ait, uos a Domino quia doluistis uicem meam .« E regione comperto Dech Idumeo referente quod Achimelech sacerdos pro Dauid Dominum consuluisset, et ei panes propositionis et Goliath Philisthei gladium prebuisset, accersito eodem Achimelech, et omni domo patris sui, ait emissariis qui circumstabant eum: »Conuertimini et interficite sacerdotes Domini, nam manus eorum cum Dauid est .« uidetis malum principem in seruos Domini deseuire, in quibus nullum aliud potest mortis meritum inuenire, nisi quod non fuerant peruersis eius uoluntatibus obsecuti, neque Dauid immeritum graui secum odio persecuti. Tanto liuoris toxico, tanta nequitia torquebatur, ut si quis subditorum uanitati ueritatem preferre uidebatur, si quis nolebat ei fauore assentatorio deseruire, mereretur apud eum uelut hostis in odium deuenire.

Non solum igitur Dauid innocuo nocere desiderat, sed et ceteris, quos eidem Dauid nolle nocere considerat, et mira peruersitate illi efficitur inimicus, cum tamen ipse Dauid eidem Sauli sit amicus. Et quoniam princeps malus amico non retribuit  quod meretur, sed insuper illum opprimere, et mala bonis reddere non ueretur, constat eum illud graue iudicium non timere, quod per prophetam Deus talibus asserit imminere. »ue, inquit Ieremias, qui amicum suum opprimit frustra, et mercedem eius non reddit ei .« Cum inimicum suum quisque diligere, et illius odio gratiam reddere iubeatur, ut Patri suo, qui in celis est, similis effici mereatur quantum ue meretur incurrere qui non solum non diligit inimicum, sed preualente malitia, inuehitur odiis grauibus in amicum? In quem nimirum nichil debuit perperam cogitare, non eam uel latenter maleuolentie iaculis agitare, cum etsi ab opere exteriori forte fuerit quispiam feriatus, diuina tamen censura solos interiores arguat cogitatus.  Quod per Zacariam innuens: »Unusquisque, ait, malum contra amicum suum ne cogitetis .« Quod si in amicum mala cogitatio consentanea non uidetur, qua districtione operis consummatio prohibetur; cum scilicet, id quod seminario malitie intra conscientiam est conceptum, deliberatione et studio quis adducere molitur ad perfectum? Super quo Salomon: »Ne moliaris, inquit, amico tuo malum .«

His et huiuscemodi Scripture monitis prefati principes aduersantur, qui habentes speciem pietatis, intra caulas ouium conuersantur, sed eos rugitu leonino, uel lupina rabie persequuntur, qui tenaces iusti, non maiorum prauis moribus obsequuntur. Eos, inquam, mordent et lacerant, quibus attendunt dignitatis ordine se preferri, et eisdem forte  sanctitatis merito plus deferri, et quia uident maius illis testimonium uirtutis gratia perhiberi, timent eos ad honoris parem gradum uel ordinem promoueri. »Saul, inquiunt, percussit mille, et Dauid decem millia. Iratus est autem Saul nimis, et displicuit in oculis eius iste sermo. Quid ei superest, inquit, nisi solum regnum? Et non rectis oculis aspiciebat Dauid a die illa et deinceps .« Ecce fomes et seminarium liuoris et odii, quod scilicet, militi quam principi, seruo quam domino plus defertur, quod testimonio mulierum tympanistriarum regi militans antefertur, et qui debuerat merito fortitudinis fieri gratiosus, conuerso, et peruerso rerum ordine efficitur odiosus.



CAPUT LXX.

 Et non solum in Dauid Isai filio legimus figuraliter hoc impleri, sed in Christo facto ex semine Dauid scimus idem plenius exhiberi: qui quoniam ad agendum fortia uiriliter manus explicuit, scribis et Phariseis, et ceteris Iudeorum principibus non parum displicuit. »Collegerunt, inquit, pontifices et Pharisei concilium, et dicebant? Quid faciemus? quia hic homo multa signa facit. Si dimittimus eum sic, omnes credent in eum. Ab illo ergo die cogitauerunt interficere eum .« Pontifices et Pharisei, quorum erat Deo specialius deseruire, et in mandatis eius tam forma quam doctrina ceteros erudire, cum deberent affectu beneuolo signis Christi et meritis adgaudere, sensu miseri  perdito magis eligunt inuidere. Quorum quia peruersitas huius nec signa uenerari, nec monita uult audire, et ille magistrorum aures non ad libitum 625 molli obsequio delinire, proficiente inuidia, malunt in homicidii foueam se premitti, quam illum docentem mira, et facientem miracula sic dimitti. »Si dimittimus, inquiunt, eum sic, omnes credent in eum .« Et infra: »uidetis, aiunt, quia nichil proficimus. Ecce mundus totus post eum abit .« Quorum magisterio nonnulli de populo nequiter eruditi, et ad imitandum magistros affectu prono sceleris expediti, quem attendunt pontificibus et docendo dissimilia non placere, obruere uolunt lapidibus, et hominum quam Dei gratiam obtinere. »Sustulerunt, inquit, lapides  Iudei, ut lapidarent eum. Et ille: Multa bona opera ostendi uobis ex Patre meo, propter quod eorum opus me lapidatis?«  Quia dixi uobis declinanda esse deceptorie lenocinia uanitatis, et saniori concilio tenendam angustiorem semitam ueritatis, quia doctrinam utilem uita et moribus roboraui, et ad faciendam fidem uestros et curaui languidos, et mortuos suscitaui; rogo uos propter quod eorum opus recipio huius uestre beneficium largitatis, ut sic promeritum, assensu tam unanimo lapidibus obruatis? Hoccine premio huius apud uos gratia uideor esse dignus, qui pre ceteris populis nationum uobis esse uolui tam benignus, mihique bona operanti sic esse respondendum censetis, ut remunerandi gratia tandem ad lapides festinetis? At illi  scientes mala bonis retribui non debere, et tamen nolentes animum siue manus a proposito cohibere, eiusdem propositi non malitiam sed calumniam satagunt remouere, et Christi rectitudinem in partem alteram detorquere. »De bono, inquiunt, opere non lapidamus te, sed de blasphemia, et quia tu homo cum sis, facis te ipsum Deum .« Maleuoli quique dum quemlibet immeritum inuidia et odio persequuntur, ad hoc student, ad hoc studiosius enituntur, ut uel imponant illi excogitate maculam falsitatis, uel deprauent et arguant audite rectitudinem ueritatis. Sic Iudeorum pessimi cum in Christo quidquam reprehensibile non uiderent, eiusque fame, et nomini infecti ueneno malitiose putredinis inuiderent, de bono  opere non  lapidant eum, ne ingrata gratis reddere conuincantur, sed de blasphemia, ut id pro iustitia facere uideantur. Blasphemum autem, et nullo modo consentaneum putant esse, quod ille cum sit homo, Deum se, et Dei Filium dicit esse, cum id quod homo est, sciri possit passim ab omnibus et uideri, quod autem Deus, non nisi fide possit quispiam intueri. Cuiusmodi retributionem, quia mali malam benemerito reddiderunt, eique ad ultimum, clauos, crucem, mortem nefariam intulerunt, suos quoque sequaces idem Christus predixit accepturos, ibique similia inuidorum malitia perpessuros. »Si me, inquit, persecuti sunt, et uos persequentur .« Super quo nimirum doctor et ductor prudens  eapropter illos uoluit premonere, ut mala precognita possint robustius sustinere, et inuidorum odiis, cum sibi ea senserint tumultuosius imminere, discant non odio similique malitia, sed silentio et patientia respondere. Ipse quippe est bonus Dauid, qui manu fortis, plenus spiritu, corde humilis, potens in sermone, presentium eruditor, sollicitus futurorum, uidebat non Saulem, non Dech, non accusantium malitiam Zypheorum, non scribas, non pontifices, non Phariseos, non denique lapidantium odia defore Iudeorum, qui ad hanc retributionem ceterarum nouissimam, animum, linguam, manum auidius applicarent, et mala bonis, ingrata bene meritis reddere festinarent. Quibus, etsi non uidetur huic tumultuose retributioni superducto silentio terminus  imponendus, nobis tamen de ea tandem sermo prolixior est claudendus, ut ad disserendum aliud silentium nostra intentio transferatur, ne diuturni duorum obstaculo in medium uenire tertium differatur.



De prudenti silentio a bonis. CAPUT LXXI.

Est silentium et a bonis. Bona appellantur, que uel utilia uel leta sunt, a quibus nonnulli aliquando prudenti consilio conticescunt, nonnulli autem culpabiliter, quidam uero penaliter obmutescunt. Etsi enim pro magno quedam sui merito sunt habenda, non sint tamen omnibus omni tempore proferenda, eis uidelicet qui bona, qui salubria non solum nulla reuerentia complectuntur, sed effecti nequiores grauioribus  odiis persequuntur. De quibus in Euangelio: »Nolite, inquit, sanctum dare canibus, neque margaritas porcis .« Sanctum est uerbum Dei quo uelut similia filii nutriuntur, qui ad obtinendam Patris hereditatem diuinitus eliguntur, qui Deo placita, uel non placita discrete considerant, et noxia respuentes melioribus gratanter obtemperant. Canes uero, id est uita et moribus impudici, ingrati doctoribus, diligentium inimici, auditum salutis uerbum corde humili non acceptant, sed aduersus illud ore rabido garriunt et disceptant. Quos siue laueritis, siue pupugeritis, iuxta illud uulgare prouerbium, non mutantur, sed esse quod fuerant sensu deuio gratulantur, et sicut parati sunt uicem reddere ferienti, sic indiscreto iudicio morsum preparant  blandienti. Non est igitur consilii sumere panem filiorum 626 et mittere huiusmodi canibus, qui furiosi ab aduenis domesticos non secernunt, qui inter sanctum et profanum attentione sollicita non discernunt, qui a sua malitia nullo doctrine beneficio conuertuntur, uel forte conuersione proposita nequiores ad uomitum reuertuntur. »Neque margaritas, inquit, porcis.« Porcus immundum est animal gaudens luto, eos significans qui affectu et opere dissoluto mores inconditos supernorum intuitu non castigant, sed corde inclinato sola que terre sunt auidius inuestigant. Quibus si quis obtulerit uerbi Dei commendabile margaritum, huius gratia uel amore priorem non temperant appetitum, sed idem  uerbum luto uilius estimare, et terrenis illud presumunt effectibus conculcare.

Quod propter legio demonum: »Si eiicis, inquit, nos hinc, mitte nos in gregem porcorum .« Cum enim spiritus nequam in electis quibusque non permittetur demorari, cum ab eius imperio uult eos diuina gratia liberari, ille in illis eligit habitare, qui toti lutulentis uoluptatibus immerguntur, qui malitia pertinaci tandem carnalium diluuio submerguntur. Cum prudens uir tales in sua nequitia uiderit obstinatos, et ad uocem sapienter incantantium obturatis auribus obduratos, a bonis sibi silentium prudenter imponit, et doctrine margaritas coram contemptoribus non apponit. Unde et Amos propheta: »Ideo, inquit, prudens in tempore illo  tacebit, quoniam tempus malum est. .« Tempus malum est cum irrisores doctorum non credunt auditui, cum auditum uite uerbum habent contemptui, cum quod ad docendum sermo copiosius inualescit, eo amplius auditoris nequam animus obdurescit. Eo ergo tempore, quo scilicet auditor inuenitur sic irreuerens, contumax, infrunitus, tacet quisque diuino spiritu prudenter eruditus; tacet inquam aut uerbo Dei deferens ne uilescat, aut forte parcens proximo, ne qui est in sordibus, plus sordescat. Audit enim quod ei spiritus interior silentium hoc indicit, et ne malis bona loqui debeat, interdicit, cuius dicto uel indicto audientis palato lingua uolubilis adherescit, et a bonis, que mali non iam audire merentur, obmutescit. Unde et ad Ezechielem:  »Linguam tuam, inquit, adherere faciam palato tuo et eris mutus, nec quasi uir obiurgans, quia domus exasperans est .« uidetis quia Dei spiritus auditorum duritiam et culpam considerat, que indurato corde quem placare debet exasperat, et merito exasperantis prophetam facit idem spiritus obmutire, ne presumat uite uerbum obduratis et in peius proficientibus effutire. Eodem spiritu Ieremias interdicitur, ut non oret, ut pro nequam populo, uotis et precibus non laboret, ne, et deuota prophete oratio in uacuum effundatur, et orator, cum repulsam passus fuerit, confundatur. »Noli, ait orare pro populo hoc, nec assumas pro eis laudem, et orationem, non obsistas mihi, quia non exaudiam te .« Quia, inquit, peruersa  populi huius ceruix obduruit, et ueniam obtinere malitia tanta non meruit, uide ut pro eis quidquam superfluo non presumas, ut laudem, et orationem pro reparandis perditis non assumas. Laudem assumit orator, cum diuinam uolens misericordiam impetrare, antiqua eius beneficia ad medium diligit reuocare, recolens quomodo illos, siue illos priores, cum peccassent, noluit interire, sed eorum erratibus misericorditer ueniam impertire. Cuiusmodi laus, cum Deo uelut in faciem replicatur, cum ei ad memoriam tanta eius benignitas reuocatur, recens ira blandimento humili temperatur, et antiqua misericordia ad conferendum rursus beneficium prouocatur. Cum uero Dei laudibus quisque deuotior sic insistit,  et donec exaudiatur, a proposito non desistit, nimirum irato Deo precum uiribus obuiat et obsistit, dum ille in eo quod minatus fuerat, non persistit. Quod Moysi loquens insinuat: »Et, ait, cerno quod populus iste dure ceruicis sit, dimitte me, ut irascatur furor meus contra eos, et deleam eos .« Quare dimitti se postulat, ut furor eius liberius irascatur, nisi quia eiusdem Moysi oratione ualida tenebatur, ne in peccantem populum ira eius et sententia deseuiret, et ea seuiente peccator iuxta meritum interiret? »Moyses enim, inquit, orabat, Dominum Deum suum dicens: Cur Domine, irascitur furor tuus contra populum tuum?«  Quo autem fine deuotus ille Deum orauerit, et orando quam fortiter furorem eius tenuerit insinuat Scriptura  cum subiungit: »Placatusque est Dominus ne faceret malum quod locutus fuerat aduersus populum suum .« Ab huiusmodi oratione, qua deuotus quisque Deo nunquam obsistere perhibeitur, et quem non uult irati iustitia iudicis exaudire, monet ne presumat preces superuacuas effutire. Quamuis enim et bonus orator, et bona eius oratio uideatur, dum uel sibi, uel alteri bonum aliquod deprecatur, ab eodem tamen bono bonus debet obediens reticere, cum Deo summe bono ipsum ueraciter nouit silentium complacere. De quo longe infra repetens, ait: »Nolli orare pro populo isto in bonum .« Quod autem non sit pro eo in bonum oratio proferenda, cui salus non est manifestante spiritu conferenda, Petrus intelligens pro Anania in bonum,  et Saphyra, non orauit cum sicut non peccatum, sic nec peccati penam per spiritum ignorauit. Cui simile est quod Ioannes, ait: »Est peccatum ad mortem 627 non pro illo dico ut roget quis .«



CAPUT LXXII.

Hoc edoctus spiritu Paulus, qui orare pro quibusdam peccantibus inuenitur, paulo supra altero peccante, cessare a precibus comperitur, sciens et illorum culpis dono gratie facilius indulgeri, et istius malitiam indulgentie remedio non deleri. Timotheo loquens: »Omnes, ait, me dereliquerunt, non illis imputetur .« Et supra: »Alexander, inquit, erarius multa mala mihi ostendit, reddet illi Dominus secundum opera eius .« Quid sibi uult quod iste orat ne derelinquentibus  eum tale meritum imputetur, pro Alexandro non orat, sed ei reddi asserit quod meretur, nisi quia preces suas pro illis docente spiritu scit admitti, suis autem precibus pertinacem illius malitiam non remitti?

Idem alias cum ad doctrinam salutarem Iudeos uideret obdurari, et salutis prodigos tam medicinam quam medicum exsecrari, proposito suo calcem prudenter imposuit, et ad docendum alios innouato consilio transire proposuit. »Iudei, ait, repleti sunt zelo, et contradicebant his que a Paulo dicebantur, blasphemantes. Et Paulus ad eos: uobis, inquit, oportebat primum loqui uerbum Dei, sed quoniam repellitis illud, et indignos uos iudicastis eterne  uite, ecce conuertimur ad gentes .« Quia uidit Paulus, audito uite uerbo Iudeos non credere, sed in contemptum, et blasphemiam obstinatione mentis excedere, non odio, sed consilio eisdem blasphemantibus ualefecit, et odore bono morientibus loqui diutius non adiecit: »Christi, ait, bonus odor sumus Deo, in his qui salui fiunt, et in his qui pereunt, aliis quidem odor mortis in mortem aliis autem odor uite, in uitam .« Sicut plerique bono uerbi odore pasti proficiunt, eoque pastu, et profectu ad spiritalem uitam perueniunt, sic nonnulli, quorum interiora felle amaritudinis corrumpuntur, eodem bono odore, uelut quadam inconuenientia moriuntur. Denique homo ad perfectum et uitam pane solido promouetur,  accipiter uero rapax, eiusdem panis edulio prohibetur, et cum tam illi quam isti pastus similis, imo idem penitus apponatur, in dissimilibus tamen longe dissimiliter operatur. Et recte homini cui diuina munificentia contulit rationem, qua Deum intelligens, solam eius ardenter appetit uisionem; recte, inquam, huic panis solidi congruit alimentum, et bono uerbi odore accipit uite indissolubilis firmamentum. Ei uero qui rapaci malitia ad interitum estuat ceterorum, qui auaris unguibus carnes lacerat infirmorum, qui supino fastu fructuose fidei despicit sanitatem, qui uolatu superbo humilem doctrine preterit ueritatem, ei inquam, uitalis alimonia in contrarium commutatur, dum ei, quam amare debuerat, blasphemo spiritu pertinaciter  aduersatur. Cuiusmodi homines qui uel bono uiuunt odore, uel qui eodem econtrario moriuntur, a dispensatore uerbi ad liquidum non facile discernuntur, ut scilicet perfecte sciat doctor, cui recte uerbum uite debeat committi, uel qui mente reprobus intra eius prorsus adiutorium non admitti. Quod innuens Paulus, subiungit: »Et ad hec quis tam idoneus?«  Quis, inquit, dispensator tanta gratia poterit esse fretus, quis inueniri tam prudens poterit, tam discretus, ut intellectu sagaci presentiat cui noxie, cui salubriter idem antidotum apponatur, quando bonis proferendis uel laxetur ianua, uel silentium rectius imponatur? Hoc uirtutis fastigium, hec perfectio uidetur inaccessa, nisi cui discretio forte spirituum est concessa; quia sicut alius  per spiritum, sermonem sapientie, alius habere sermonem scientie, secundum eumdem spiritum inuenitur, sic idem spiritus alii prophetiam, alii discretionem spirituum impertitur.

Quam discretionem spirituum ipse Apostolus Titum habere cupiebat, et ad eam obtinendam illum diligentius admonebat, ne superfluus doctor illis uerbum salutis loqueretur, quorum mente reproba salus speranda non uidetur. »Hereticum, inquit, hominem post unam et secundum correptionem, deuita, sciens quia subuersus est, qui eiusmodi est .« Si quemquam, ait, heretica prauitas iam subuertit, et ad primam uel secundam correptionem tuam induratum uisitans gratia non conuertit, hoc uelut signo tua sit discretio certius erudita,  et assumpto a bonis silentio penitus hunc deuita. Cum enim proprio condemnatus iudicio sic delinquat, ut blasphemator diuini spiritus locum sibi penitentie non relinquat, rectum est ut doctor prudens non contendat illius apponere uulneri medicinam, cuius tanta est duritia, ut correptus non recipiat disciplinam. Eamdem spirituum discretionem ipse etiam Apostolus habere se aduertit, cum Iudeos deserens, ad predicandum gentibus se conuertit, cum relictis eis quos merito cognationis affectuosius diligebat, ad exteros se contulit, quos uita digniores, docente Spiritu, preuidebat. Qui cum Iudeis dixisset quod superius positum est: »uobis oportebat primum loqui uerbum Dei, sed quoniam  repellitis illud, et indignos uos iudicastis eterne uite, ecce conuertimur ad gentes ;« cum hoc, inquam, dixisset, statim subiunxit: »Sic enim precepit nobis Dominus: Posui te in lumen gentibus, ut sis in salutem usque ad extremum terre .« uidetis quia 628 Paulus inuidentis malitie uel ignorantie uitio non caligat, cum Iudeos deserit, et salutem gentium inuestigat, imo iubente et docente Spiritu id se facere profitetur, qui quantum dat intelligi, uellet ut ad suos potissimum mitteretur. Denique cum ciuitates gentium sollicito discursu idem predicator aggreditur, inuentas in eis Iudeorum synagogas primum ingreditur, tentans si forte suam illis Deus dignetur gratiam impertire, ut uelint eius monitis salutaribus obedire.  uerum ubique tam dure ceruicis eos inuenit, tam peruersos, et obfirmato corde predicate fidei sic aduersos, ut plane intelligat ad docendum eos, Apostolum se non mitti, eisque uerbum uite debere penitus non committi. »ueniens quippe Thessalonicam, intrauit, inquit, synagogam Iudeorum secundum consuetudinem, et per Sabbata tria disserebat cum eis de Scripturis. Zelantes autem Iudei, assumentesque de uulgo uiros quosdam malos, concitauerunt ciuitatem, clamantes, et dicentes: Hi omnes contra decreta Cesaris faciunt regem alium, dicentes nescio quem esse Iesum .« Et infra: »Cum egressus ab Athenis uenisset Corinthum, et disputaret, in synagoga testificans Iudeis Iesum Christum esse. Contradicentibus, inquit,  eis et blasphemantibus excutiens uestimenta sua dixit ad eos: Sanguis uester super caput uestrum, mundus ego, ex hoc uadam ad gentes .« Et Rome positus exponebat Iudeis, testificans, regnum Dei suadensque eis de Iesu, et lege Moysi, et prophetis. Cumque inuicem non essent consentientes: »Notum sit uobis, inquit, quoniam gentibus missum est hoc salutare Dei, et ipsi audient .« Diuersis locis Paulus Iudeos incredulos uult docere, eosque ad fidem catholicam affectu sollicito promouere, sed aduersante Spiritu a proposito cogitur animum retorquere, quidquid in eis laborat intelligens efficaciam non habere. Qui sicut illos docente Spiritu intelligit reprobari, et reprobos  pronuntiat indignos doctrina salutari, sic edoctus ad docendum gentium populos transire se promittit, ad quorum tamen nonnullos eum loqui, siue ire doctor Spiritus non permittit. »Transeuntes, inquit, Phrygiam et Galatie regionem, uetiti sunt a Spiritu sancto loqui uerbum in Asia. Cum uenissent autem in Mysiam, tentabant ire Bithyniam, et non permisit eos Spiritus Iesu .« Recte Paulus in Asia silentio se compressit, fractoque proposito Bithyniam non accessit, cum super hoc eum inueniatur Spiritus Iesu dignanter erudire, insinuans quid, quando, quibus debeat expedire.

Sic et ipse Iesu, quem nulla ignorantie obscurat hebetudo, sed in eo inhabitat omnis sapientie plenitudo tacuisse a bonis aliquoties inuenitur, cum a  persecutoribus suis Iudeis siue gentilibus conuenitur. »Principes, inquit, sacerdotum, et scribe duxerunt illum in concilium suum dicentes: Si tu es Christus, dic nobis .« Sicut uolumus, inquiunt, ut nomen Christi falso tibi assumere non presumas, sic uolumus, ut super eo ingratum silentium non assumas, sed nobis ignorantibus notam facias ueritatem, ne pro ea teneat nostra existimatio falsitatem.« At ille: »Si dixero, inquit, uobis, non credetis mihi .« Non est, ait, dignum ut uobis quod queritis, manifestem, nec diuina mysteria relatione superflua dehonestem, cum si uobis dixero, non sitis credituri, neque sanctam margaritam digna cum reuerentia suscepturi. Hinc est apud Marcum, quod cum summus sacerdos interrogaret  Iesum dicens: »Non respondes quidquam ad ea que tibi obiiciuntur ab his, ille inquit, tacebat, et nichil respondit .« Et Mattheus: »Cum accusaretur, inquit, a principibus sacerdotum, et senioribus, nichil respondit .« Non uult iehsu suis accusatoribus respondere quos aures audiendi nouit procul dubio non habere, et quidquid eis diceret, preuidet in contemptum, et calumniam magis uerti, eosque ad amandum ueritatem induratos malitia non conuerti. Qui cum iuxta Ioannem interroganti de discipulis et doctrina eius pontifici responderet, eiusque responsio nichil reprehensibile contineret: »Unus, tamen, assistens ministrorum dedit alapam ei, dicens: Sic respondes pontifici? Respondit ei iehsu: Si male locutus sum,  testimonium perhibe de malo; si autem bene, quid me cedis?«  Si male, inquit, fuissem tibi uel pontifici prelocutus, et tu illud digno testimonio seu etiam uerbere prosecutus, mirum, uel forte reprehensibile nequaquam uideretur, quia iuste iudicans reus iniustitie non tenetur. Cum autem in sermone meo nullam inueneris falsitatem, non tibi, non alteri, non iustam dixerim ueritatem, cur non solum ad diligendum que profero non accedis, sed dicentem utilia sic me cedis? Quia ergo uidet iehsu responsiones suas, licet bonas, Iudeis audientibus non prodesse, sed magis ad reddendas contumelias promptos esse, dignum ducit, ut ab eisdem bonis aliquoties conticescat, ut suo documento bonum esse  huiusmodi silentium innotescat.



CAPUT LXXIII.

Qui sicut Iudeis, sic etiam gentilibus silentium hoc impendit, cum ad obediendum sibi eos beneuolos non attendit, cum ceruicato illorum fastu considerans se illudi, eisdem illusoribus angustam uidit fidei semitam intercludi. »Interrogabat, inquit, illum 629 Herodes multis sermonibus, at ipse nichil illi respondebat. Spreuit autem illum Herodes, et illusit indutum ueste alba .« Liquet Iesum ob hoc Herodi responsum non dedisse, quia nouerat illud necessarium non fuisse, perpendens illum esse suum loquentis beneuolum auditorem, sed signorum cupidum, et eorum uel ipsius tumidum illusorem. »Sperabat, inquit, signum aliquod  uidere ab eo fieri .« In cuius presentia iehsu non solum miracula nulla fecit, sed eidem sciscitanti respondere penitus non adiecit, ne uel respondens potestatem timere uideretur, uel eidem, adulari si miracula faciens blandiretur. Unde cum alibi dicerent ei quidam: Exi, et uade hinc, quia Herodes uult te occidere, ait illis: Ite et dicite uulpi illi: Ecce eiicio demonia, etc. .« Dolosam, inquit, Herodis malitiam qua laborat meus absentis spiritus non ignorat, sed timore illius mea uirtus a proposito non desistit, et prudentie fortiori dolosa et infirma uulpecula non obsistit. Tali uiro qui adductum sibi Iesum curiosius uult audire, et tamen illius auditui nullatenus obedire, idem iehsu sciscitanti respondere non curat, ne bona que debentur  humili studioso, inconsulte prebeantur tumenti curioso. Sic etiam iuxta Ioannem cum diceret ad eum Pilatus: »Unde es tu? iehsu, inquit, responsum non dedit. Dicit ergo ei Pilatus: Mihi non loqueris?«  Quia Pilatus docibilem se discipulum non prebebat, et non merito humilitatis, sed terrore potestatis incognita perquirebat, iehsu illum super hoc docere dedignatur, cui tacenti iudex uelut potentior indignatur. »Mihi, ait, non loqueris? Nescis quia potestatem habeo crucifigere te, et potestatem habeo dimittere te .« Et iuxta Marcum: »Pilatus, inquit, interrogauit Iesum, dicens: Non respondes quidquam? uide in quantis te accusant, iehsu autem amplius nichil respondit, ita ut miraretur Pilatus .« Mirabatur Pilatus, quod ei  iehsu non uelocius responderet, quod ille iudicatus iudicantis potentiam non timeret, quod etsi presumeret malitiosam Iudeorum arguere falsitatem, non saltem formidaret iudiciariam presidis potestatem. Sed iehsu cuius spiritus Paulo silentium a bonis imposuit, cum uel eum ire Bithyniam, uel in Asia loqui uerbum prohibuit, nouit ipse quando sibi quoque silentium sit tenendum, quando, cui, quo intuitu sit loquendum. Cuiusmodi differentias quisquis spernit, quisquis eas, uel imperitia uel negligentia non discernit, non solum mala proferens argui promeretur, sed et bona inconsulte loquens, excusabilis non habetur.



CAPUT LXXIu.

 Unde cum Petrus bona loquitur, et quando ea proferre debeat non attendit, sed estimatione preprospera, perfectionis fastigium apprehendit, Christus eum secretorum conscius reprehendit, et prudens ignoranti casum proximum preostendit. »Omnes uos, ait Christus scandalum patiemini in me in ista nocte. Cui Petrus: Etsi omnes, inquit, scandalizati fuerint in te, ego nunquam scandalizabor. Et adiecit: Etiamsi oportuerit me mori tecum, non te negabo .« Quid melius magistro discipulus potuit respondere, quam illius obsequio sic deuotum, et subditum se spondere, ut scandalizatis ceteris nullum ipse scandalum patiatur, et ab eo nulla mortis instantia diuellatur?

Huic simile inuenitur et Paulus in suis litteris  protulisse, et tamen super hoc nullus ei reprehensionis quidpiam intulisse, imo et qui protulit, commendabilis iudicatur, et quod protulit dignum memoria predicatur. »Neque mors, ait, neque uita poterit nos separare a caritate Dei, que est in Christo Iesu .« Sed mors Christi, et resurrectio tam grande secum beneficium attulerunt, hanc uirtutis gratiam apostolis eorumque sequacibus contulerunt, et quem prius surrexisse mortuum pro se uident, pro eo uice reciproca mortem perpeti non formident. Nam mors Christi uetustam remouit sarcinam delictorum, resurrectio autem promouit ad iustitiam meritorum, ut absumpta grauaminum uetustate, et absumpta uirtutis nouitate, Christo compati, imo et commori iam uelint et ualeant,  et conuiuentes, et conregnantes in celestibus una consedeant. Quod Petrus memorans: »Christus, inquit, passus est pro uobis, relinquens uobis exemplum, ut sequamini uestigia eius .« Et ipse Christus in Euangelio huius sue passionis mysterium prefigurans. »Exemplum, inquit, dedi uobis, ut quemadmodum ego feci uobis, ita et uos faciatis .« Per huius itaque, et post huius passionis non predictam sed iam exhibitam ueritatem, obtinuerunt apostoli tam promptam spiritus firmitatem, ut hoc exemplum forti proposito sequerentur, et pro Christo primitus mortuo digna consequentia morerentur. Non enim dignum erat ut prius discipuli pro magistro, quam magister mortem pro discipulis pateretur, ne mors discipuli magistro  necessaria uideretur, sed ille prius recto erat ordine moriturus, qui exemplum et gratiam erat ceteris prebiturus. Nullus itaque apostolorum huiusmodi gratiam est adeptus, nullus eorum inueniri potuit tam perfectus, ut pro Christo nondum mortuo forti spiritu posset mori, 630 et nondum redemptus impendere mortis obsequium redemptori. Unde cum a turba Christus persequentium quereretur, ut inuentus ad mortem secundum Iude consilium traderetur, ait illis: »Quem queritis? Et illi: Iesum Nazarenum. At ille: Si me queritis, sinite hos abire .« Nolo, inquit, ut me tento, et hos pariter teneatis, eosque imparatos mortem mecum perpeti compellatis, quos in fide adhuc claudos,  infirmos operibus esse noui, et ad contemptum mortis uiuificante gratia non promoui. Quibus quia uideo, licet nescientibus, hec deesse, que ad salutem ueram necessaria constat esse, uolo eos uobis me querentibus hinc abire, ne morte immatura compellantur eternaliter deperire. Quod Euangelista innuens subiungit: »Ut impleatur sermo quem dixit: »Quia quos dedisti mihi non perdidi ex eis quemquam .« Quibus uerbis intimat quia si abire non permissi eo tempore apostoli morerentur, infirmiores fide sine dubio perderentur, et quem de salute illorum fuerat prelocutus, non uideretur sermo dignam efficaciam assecutus. Dixerat enim paulo supra: »Quos dedisti mihi custodiui, et nemo ex his periit nisi filius perditionis .«  Quos dedisti mihi, ait, ea bonitate que tua est ad saluandum, quamuis infirmiores meritis non deserui penitus ad damnandum, neque tuam uoluntatem in eorum custodia preteriui, sed omnes mihi datos digna sollicitudine custodiui. Etsi ergo multa urget tribulatio uel occurrit, perditionem tamen nisi perditionis filius non incurrit, quem profecto mihi non dederas, sed datus forsitan uidebatur, dum cum eis qui dati fuerunt, declarato nondum iudicio uersabatur. Ut autem sermo quem super eis Christus dixerat, impleretur; noluit ut in morte sua quisquam illorum pariter moreretur, non quod predicto sermone cuilibet eorum ad saluandum uiolenta necessitas inferatur, qui profecto nisi gratia precedente, et subsequentibus meritis non saluatur. Non enim  ob hoc necessario saluandi sunt, quia sermonem huiusmodi Christus dixit, sed quia illi saluandi erant, iste prescius hoc predixit, eorumque salutem sic et predicere memoratur, ut non saluantis gratia, non saluandorum liberum arbitrium auferatur. Proinde ut apostoli quos Pater Filio dederat, saluarentur, et sic que de saluandis illis predicta fuerant, implerentur, cum se ad moriendum audiisset Christus queri, illos ad commoriendum noluit perurgeri. Quod enim illi de se lippientibus oculis interioribus estimabant, quod sermone inconsiderato precipites iactitabant, ille cordium perscrutator melius nouerat non sic esse, et hoc ipsum eis fecit incumbens tribulatio notum esse. Dixit quidem Petrus scandalizatis ceteris se quoque ad scandalum  non impelli, et si eum mori oporteat, ab eo tamen confitendo aliquatenus non diuelli, quod et ceteri omnes uno ore pariter responderunt, et se fore constantes nichilominus spoponderunt. Nam cum dixisset Petrus: »Etiamsi oportuerit me mori tecum, non te negabo, subiungit Euangelista: Similiter et omnes discipuli dixerunt .« Cui promissioni sicut fidem Petrus debitam non seruauit, sed timore turbatus, lapso pede reprehensibiliter declinauit, sic et ceteri omnes pari mentis inconstantia deliquerunt, et mendacii rei magistrum fuga inita reliquerunt. Sic enim Mattheus habet: »Tunc discipuli eius omnes relicto eo fugerunt .« Qui defectu tam graui, qui languore tam mortifero laborabant, et ad cognoscendum eum offusa  cordis hebetudine caligabant, longe honestius, longe utilius modesto silentio premerentur quam excursu precipiti pomposa et uentosa gaudia, et inania loquerentur. Nam cum eos quos efficit caligans estimatio presumptiuos, reddit continuo timor degener fugitiuos, cum uerba eorum mire fortitudinis et constantie promissiua, sic annullat, sic infatuat trepidatio negatiua, paret quia loquendo non mediocriter quis offendit, si quid quando loqui debeat discretione sollicita non attendit



CAPUT LXXu.

Quod in Petro precipue uidetur demonstrari, qui fidenter pronuntians scandalo non turbari, audire meruit, quia esset non solummodo negatum scandalum  perpessurus, sed contra quod promiserat, suum et magistrum et dominum negaturus. »Amen, inquit, dico tibi quia in hac nocte ante quam gallus cantet ter me negabis .« Nescit Petrus morbi magnitudinem qua laborat, sed eam prudens medicus non ignorat, et ille uoti reus a presumpta constantia longius aberrauit, et hunc esse ueridicum rei exitus approbauit. Nam Petrum ad negandum tertio superueniens timor flexit, quem negantem magister uerax, sed et misericors non despexit, imo respectu grato fecit illum, et eorum que ipse Christus predixerat, recordari, et super his que Petrus consequenter fecerat, contristari. »Recordatus est, inquit, Petrus uerbi Domini, et egressus foras fleuit amare .« Agnoscens Petrus in loquendo  et promittendo bona improuidum et precipitem se fuisse, et postmodum in negando semel et iterum, imo et tertio corruisse, facti penitens uocale non assumit, et in uerbo deceptorio iam confidere non presumit. Eum quippe locum, quem lubricum et sibi nociuum inuenerat, 631 in quo tam amando quam timendo, uelut dextro et sinistro pede corruerat, lesus grauiter non potest in presenti habere non suspectum, eumque et precidens lesio et secuta suspicio adducit in despectum. Facti ergo penitens heret et dubitat quo feratur, qua medela salutarem ueniam consequatur, ad consequendum eam quo silentio teneatur, cum sibi quidquam loqui iam nec utile nec conueniens uideatur. Qui apud se in silentio lapsum  considerans, et quid super eo inpresentiarum agere possit deliberans: »Quid faciam inquit, uel quid dicam?« Si magistrum rursus negauero, si culpe culpam incurius salutis addidero, qui toties iterantem equanimiter sustinebit, et non potius erroneum uindicta celeri cohibebit? Si uero delictum meum ore proprio statim uoluero confiteri, si a malo deinceps abstinentiam, et in bono constantiam polliceri, quis inclinabit aurem beneuolam confitenti, quis poterit credere mendoso pollicenti? Nunquid autem procax et impudens non uidebor, nunquid uerbositatis argui non merebor si ad loquendum recurram tam cito, tam facile, tam fidenter, cum illic ceciderim breui temporis spatio tam frequenter? Hoc apud se Petrus uoluens et reuoluens, quid  recte diceret, nesciebat, imo lesus uerbo quidquam iam dicere non audebat, ne in loquendo, ut ante iusto uelocior haberetur, et sermonis improuidi rursus argui mereretur. Denique Salomon: »uidisti, ait, hominem uelocem ad loquendum, stultitia magis speranda est, quam illius correctio .

Nonnunquam enim qui multa, uel grandia uelociter repromittit, eadem nichilominus uelociter intermittit, et qui ad proponendum summa paulo inconsideratior inuenitur, inualidus aut negligens ruinam grauem citius experitur. Proinde Ecclesiastes: »Ne temere, ait, quid loquaris, neque cor tuum sit uelox ad proferendum sermonem .« Non  parua est temeritas cum ad loquendum uelocior quis habetur, et effectu precipiti suis imparia uiribus pollicetur, cum quid, quando, loqui debeat inspirante gratia non docetur, et tam bona quam mala indiscreto proferre iudicio non ueretur. Et quis magis temerarius, quam ille quem propria uerba decipiunt, cum scilicet sermo et ueritas ab inuicem longe dissentiunt, cum passim et libere quidquid in buccam uenerit, lingua dicit, et eius dicto rerum consequentia contradicit. uerba itaque, siue inconsiderato iudicio affirmantia falsitatem, siue timore degeneri negantia ueritatem, ipsi nimirum proferenti nonnunquam etiam audienti plurimum sunt nociua, dum alteri eorum, uel forte utrique perniciem inferunt deceptiua.

 Recte ethnici, qui huiusmodi uerborum efficaciam attenderunt, in suis opusculis uerba pro deceptionibus posuerunt, quibus uidebatur iste locutionis tropus satis conueniens, ut nonnunquam pro effectu ponatur efficiens. Quorum unus: »uerba, inquit, dat omnis amans.« Omnis quippe qui amore uenereo intra lesam conscientiam perurgetur, et ad sanandam eam sollicitus non habetur, neglecto salubri remedio, habet hoc uelut proprium consequenter, ut uerborum nexus et retia texat et iaciat fraudulenter: Aestuans enim, et festinans impudicam explere uoluntatem, nichil sibi familiarius quam uerbosam inuenit falsitatem, cuius blandis nexibus illam improuidam deuinciens delinire, uel deliniens  satagit deuincere, cuius estu misero miser cogitur deperire. uerba igitur, id est deceptiones dat omnis amans, quia quisquis uidet sub iniusto iure cupidinis se teneri, nec liber ab illius iugo uel imperio uult haberi, id quod dicit, fraudis curat inuolucro diligentius operire, ut auceps subdolus concupitam possit auiculam irretire. Denique et serpens in paradiso inuenitur uerbo mulierem seduxisse, eamque ad hoc promissis fallacibus induxisse, ut fructum uetitum mandati rea tangere non timeret, eamdemque transgressionem uiro uxorio importunitate feminea suaderet. Unde et ipsa ad Dominum arguentem: »Serpens, inquit, seduxit me .« Quia igitur in uerbo multa deceptio, multa falsitas inuenitur, quod nimirum Petrus non tam loquendo  quam corruendo sensisse comperitur, uerbo recens lapsus non statim eidem iterum se committit, non confitetur, non orat, non denique se fore stabilem repromittit.



CAPUT LXXuI.

Relegato autem uerborum strepitu, quem inpresentiarum sibi congruum non aduertit, prudenti consilio ad modestum silentium se conuertit: in quo et peccati penitudo cordi amaritudinem infundebat, et interna cordis amaritudo exteriores oculos lacrymis suffundebat. Recolens quippe et dolens quod non domino, non magistro iuxta quod promiserat ante detulerit, sed ad uerbum ostiarie negationis uerbum protulerit, alium quemdam modum obtinendi remedii uult tentare, egressusque pretorio,  et ingressus claustra silentii flet amare. Illic infra recessus conscientie, et culpam intuens et se ipsum, uelut pro tribunali, sedet et iudicat semetipsum, et discutiens quid uerbo, quid lingua improuida sit admissum, sicut in linguam, sic etiam, imo grauiori iudicio, inuehitur in commissum. Linguam fluxam et labilem silentio 632 cohibet et castigat, commissum uero amara penitudine persequens inuestigat, illam premit, et recludit seras, et uectes labiorum obducens, illud tergit et abstergit multas et graues undas fletuum superducens. Itaque ore, lingua, quibus grauiter lapsus erat, de fructu lacrymarum et silentii non desperat, recolens forte quia in lacrymoso silentio uox quedam nonnunquam inuenitur, que digne Deum excitat, etsi ab hominibus  non auditur, unde Propheta: »Auribus, inquit, percipe lacrymas meas .« Cum lacryme non audibiles, sed uisibiles soleant perhiberi quas nimirum non auris audire preualet sed magis oculus intueri, uult tamen Propheta, ut lacrymas suas Deus propitius dignetur audire, qui et uidere audibilia preualet exaudire. Apud eum contritio, et deuotio spiritus non raucescit, non lacrymosum silentium obmutescit, sed cum lingua loquacior palato culpis exigentibus adherescit, plerumque tamen de audito fletu mens interior hilarescit. Quod innuens Propheta: »Exaudiuit, inquit, Dominus uocem fletus mei .« Habet itaque fletus uocem suam, imo et clamorem, sed in auribus Dei, quia  sicut os loquentis ad pulsandas aures hominum aperitur, sic ad pulsandas aures Dei effusio lacrymarum efficax inuenitur.

Unde quidem sapiens: »Nonne, inquit, lacryme uidue ad maxillam descendunt, et exclamatis eius super deducentem eas? A maxilla enim descendunt usque ad celum, et Dominus exauditor non delectabitur in illis .« uidetis quia cum deuoto corde uidua lacrymis irrigatur, earum clamorem non domus aliqua, non denique immensitas eris huius claudit, sed celo penetrato presentatum sibi audit miserentis Dei bonitas, et exaudit. Qui enim plerumque clamosas uoces loquentium non attendit, sed corde obdurato dicentes sibi: »Domine, Domine, reprehendit, afflictam animam cui mundus  immundior iam non uiuit, quam uelut seminecem sacerdos, et leuita negligentius preteriuit, bonus custos miseratur, et leuat in iumentum, et lenito dolore confert medicine salubris adiumentum. Illius quippe uocem gemituum uel loquelam, conuertit ei prudens pygmentarius in medelam, et qui ad ingratos et uoces, uel oblationes illorum ingratas non respicit, deuote uidue gemitum loquacem non despicit. De quo supradictus sapiens premittit: »Non despiciet uiduam, si effundat loquelam gemitus .« His, et huiusmodi commonitus Petrus cum uerbo lapsus non audeat iterum uerbosari, ne inueniatur delictum merito impudentie cumulari, afflicto corde eligit in silentio lacrymari, si forte a Deo possit uel hoc munusculum acceptari. Eum  quippe ad lacrymandum interna soluit deuotio, cuius linguam ad loquendum tenet confusio, et cui uisitantis spiritus infusio donat flere, eumdem facit timor districti iudicis retinere. Unde apud Ieremiam quidam penitentes: »Conuenite, aiunt, et ingrediamur ciuitatem munitam, et sileamus ibi quia Dominus noster silere nos fecit, peccauimus enim Domino .« Nonnulli cum post peccatum ad penitentiam conuertuntur, et super retroactis intra conscientiam confunduntur, tanto timore apud se internum iudicem reuerentur, ut ad proferendas preces locutione precipiti non laxentur. uidetur eis quod ad diuinas aures uocalis oratio efficaciter non accedit, quam modesti silentii uerecundia non precedit, nec digne satis uox clamosior acceptatur,  si non timore preuio discretoque iudicio commendatur. »Sileamus, inquiunt, quia Dominus noster silere nos fecit .« Tunc nimirum facit Dominus nos silere, cum benigno respectu nostrorum facit nos excessuum penitere, nobisque penitentibus tantum incutit timorem iudicandi, ut incongrua uideatur festina et loquax fiducia deprecandi. In uerbo enim precipiti errorem et lapsum nostra plerumque infirmitas experitur, in deuoto autem silentio maior securitas inuenitur, et ideo quod noxium uel suspectum est, uidetur ad horam debere seponi, id autem quod inpresentiarum est, securius anteponi. Recolentes igitur se peccasse, grauiter erubescunt, et confusam timidamque habentes conscientiam conticescunt, ne si tempus loquendi congruum  librato iudicio non attendant, quem pacatum iri uolunt, locutione precipiti plus offendant. Hoc autem facere, uel conferre silentium ob hoc Dominus perhibetur, quia lesa peccato conscientia eius seueritas pertimetur, cum scilicet hi, qui pro peccatis suis eo inspirante grauiter ingemiscunt, tanquam eius presentati iudicio, nullo fulti merito contremiscunt. »Dominus, inquiunt, noster silere nos fecit, peccauimus enim Domino . Quia Dominum nostrum serui nequam ostendimus in peccando, timor eius tollit nobis presentem fiduciam in precando, et in uerbis sonantibus non iam nostra uidetur consistere sanctitudo, sed in deuotione spei et silentii erit penitentium fortitudo. Etsi  enim penitentibus larga Dei misericordia spem infundit, eos tamen timore uera et seuera eiusdem iustitia sic retundit, ut illum deuoto magis et compuncto affectu audeant conuenire, quam ad preces siue laudes uerbosas, os indignum procaciter aperire. Quod etiam per Ezechielem anime insinuat penitenti. »Ut recorderis, inquit, et confundaris, et non sit tibi ultra os aperire pre confusione tua, cum placatus fuero tibi .« Cum ea, inquit, bonitate, que mea est, tibi 633 reddidero me placatum, cum te uoluntas pristina iam non dabit more solito precipitem in peccatum, uolo, ut preteritorum tuorum nequaquam immemor habearis, sed ea humiliter reducens ad memoriam salubriter confundaris, et pulso  recens morbo testamentum meum per os tuum insufficiens non assumas, et quod est prouectorum, loqui fiducialiter non presumas. Prouectorum quippe est, ut os audeant aperire, et confortati meritis Deum fiducialiter conuenire, quorum uidelicet intentio, et conuersatio iam non sordet, quos rea presentium uitiorum conscientia non remordet. »Quorum uni Dominus aperi, inquit, os tuum, et implebo illud .« Et ille: »Aperui, et attraxi spiritum .« Et in Actibus apostolorum: »Aperiens, inquit, Philippus os suum euangelizauit illi Iesum .« Et Paulus: »Os meum, ait, patet ad uos, o Corinthii .« Ceterum peccatori dicit Deus: »Quare tu enarras iustitias meas, et assumis testamentum meum per  os tuum?«  Et alibi: »Peccasti, quiesce ;« ac si dicat. Si peccati contagio interiorem conscientiam polluisti, eiusque immunditiam nondum penitudine congrua, nondum satisfactione diutina diluisti, noli, ut proteruus et impudens per os tuum meum statim assumere testamentum, sed spe humili confortatus recurre prius ad silentii munimentum, ut in eo coarctatus discipline nectura salutaris , addiscas diligentius quando, quomodo, quid loquaris: nam, sicut non est speciosa laus in ore peccatoris, sic nimirum hauriuntur aque in gaudio de fontibus Saluatoris , cum iuxta Ieremiam eligit quisque Dominum in silentio prestolari , donec instar Isaie, mittat ei, cum carbone Angelum de altari .  Missus uero Angelus quem inuenit non presumptiua loquendi effluentia dissolutum, sed intra claustra silentii, timoris et reuerentie sinibus obuolutum, os eius, siue labia tangit ignito calculo et emundat, ut deinceps loquentem que bona sunt, et uitia dissimilis non confundat, et contumeliosa auditorum obiectio non retundat. Nam eos qui presumunt uerbo iustitiam predicare, et ei quam predicant nondum uidentur correctis satis moribus concordare, uel sua ipsorum conscientia inuenitur grauiter remordere, uel auditorum indignatio assensum eis facilem non prebere. De qualibus Ieremias: »Ne credas, inquit, eis cum locuti fuerint tibi bona .« Et Dominus in Euangelio: »Quomodo,  ait, potestis bona loqui cum sitis mali?«  Qui autem ignito calculo, id est cauterio timorate penitudinis aduruntur, qui altaris igniculo, et interno ardore compungentis spiritus excoquuntur, eorum peccatum, eorum iniquitas aboletur, quibus grato usu digne abolitis loquendi licentia , imo et gratia eis largior indulgetur. »Ecce, ait Angelus ad Isaiam, tetigi labia tua, et auferetur iniquitas tua, et peccatum tuum mundabitur .« Subiungitque propheta: »Et audiui uocem Domini dicentis: uade et dices populo huic: Audite audientes,« etc. . Qui dicit se tacuisse cum adhuc uir pollutus labiis haberetur, antequam ignito condigne penitentie calculo mundaretur, post emundationem congruam mandarum  accipit ut loquatur, et bona iam conscientia ad loquendum bona populo destinatur. Qui sicut nondum accepto loquendi mandato recte conticuit, uel forte loqui prohibitus effrenari proteruus non debuit, sic audita uoce iubentis, nuntiare que precipitur non recusat, cuius munda iam labia peccatum uel iniquitas non accusat. Quod ergo se paulo ante tacuisse conquestus est, dicens: »ue mihi quia tacui!  ut estimo, non tam silentium quam precedens meritum reprehendit, quia scilicet dignum satis studium corrigendis moribus non impendit, et propter ipsam labiorum immundam prauitatem, loquendi et docendi negari sibi senserat libertatem: Postquam uero carbone, quem Angelus de altari tulerat, intelligit se mundatum, et  mundato docendi officium delegatum, seponens iam silentium fasce cuius antea grauabatur, loquitur cum fiducia, quod dignum et utile iudicatur. Est igitur consilii a bonis aliquando silere, nec prudens inuenitur, qui non nouit linguam discreto silentio cohibere. Bonum est illud uerbum, quod precedit ipsum iudicium, comitatur ueritas, quod iusta denique mittentis commendat auctoritas.



CAPUT LXXuII. De culpabili silentio.

Qui uero mittitur, et precipitur non silere, sed uerbo necessario ceteros edocere, si contempto mandate, piger uel inuidus sub silentio teneatur, nulli dubium quin culpabilis habeatur. »Serue, inquit, male et piger, sciebas quia meto ubi non semino,  et congrego ubi non sparsi, oportuit ergo te committere pecuniam meam nummulariis, et ego ueniens recepissem utique quod meum est cum usura .« Per talentum siue pecuniam quam pigro seruo dignatus est Dominus impertire, ut exinde lucrati satageret non fossa humo illam negligentius operire, doctrine uerbum non incongrue designatur, quod propinare debet qui mandatum accipit ut loquatur. Qui si forte interiore mentis egritudine contabescat, et loquendi tempore, pressus inertia conticescat, ab eo qui commissum repetit argui, promeretur, sicut is qui 634 prudenter expleuerit, e regione commendabilis perhibetur. »Quis putas est, inquit, fidelis seruus, et  prudens quem constituit dominus suus super familiam suam, ut det illis cibum in tempore? Beatus ille seruus .« Seruus iste quem Dominus super suam familiam ordinauit, quia fideliter et prudenter cibum illis necessarium in tempore ministrauit, non alio quam eterne beatitudinis premio numeratur, cum expleto ministerio introduci se in gaudium sui Domini gratulatur. »Euge, inquit, serue bone, intra in gaudium Domini tui .« Sed quid est, quod dicitur: »Ut det illis cibum in tempore?«  Quare in commendando seruo qui explere studuit Domini iussionem, Scriptura tam signanter facit temporis mentionem, ut non quia cibum ille dederit predicetur, sed quia cibum in tempore dederit commendetur?  Nimirum que prudens seruus familie distribuit donatiua, non satis placent Domino si non fuerint temporiua; si uidelicet antequam mandatum acceperit, ad largiendum prodige se exponat, si loqui presumpserit cum nondum ei Dominus officium hoc imponat. De huiusmodi tempore idem Dominus per Prophetam: Cum accepero, inquit, tempus, ego iustitias iudicabo .« Ego, ait, qui cum homo fierem, subii ex decreto Patris iudicium uel iniustitias iniquorum, quia prius me sufferre quam inferre Pater penas uoluit peccatorum, cum expleta obedientia ipse me, uel ego me, ea que sua est, uel mea est, uirtute suscitabo, accepto item mandato uel tempore iustitias iudicabo. Sicut enim mortalis factus suffero, quia mandatum habeo sufferendi, sic  resurgens et factus immortalis, tempus accipio iudicium inferendi, ut a mandato Patris mea tam passio quam actio non discordet, cum utraque temporis inconuenientia non remordet.

Unde et per Isaiam: »Silui, ait, patiens fui, nunquid semper tacebo? Tanquam parturiens loquar .« Quia tempus, ait, tacendi noui mihi primitus institutum, loquendi uero postea nichilominus attributum, primo silut, et tuli queuis obstantia patienter, loquar autem postmodum, et mala inferentibus referam uiolenter. De quo et alibi per eumdem prophetam: »Non tacebo, ait, sed reddam .«

Et si peruersis, inquit, et negligentibus uideor nunc tacere, cum iuxta mandatum, eorum molestias  debeo sustinere, cum item iuxta mandatum loquendi tempus congruum imminebit, eorum malitiis mea, quod bonum est, dum iustum est, censura respondebit. Huiusmodi tempus quod et Christus, ut audistis, non preterit negligenter, quia sicut eum qui usque ad tempus tacuerit Scriptura pronuntiat sapientem, sic eum qui tacuerit, cum loquendi tempus acceperit e contrario negligentem. »Serue, inquit, male et piger .« Iste malus, iste piger dignus tenebris, compede uel tortura, a iuxto exactore non arguitur de iactura, sed quia cum acciperet tempore congruo profutura, premens ea silentio uelut quodam fossorio non reddidit cum usura.



CAPUT LXXuIII.


Huius propheta pigritie argui pertimescit, cum affectus malorum tedio a bonis iusto amplius conticescit, cum attendens subtilius quia pigra mollitie rigor in eo iustitie defetiscit, a defectu inchoato uisitante gratia resipiscit. »Cum consisteret, inquit, peccator aduersum me, obmutui, et silui a bonis .« Cum peccator, ait, uerbum iustitie non audiret, obduratus malitia nostro non auditui consentiret, cum uolenti et docenti que iusta sunt, non inclinans aurem deuotus assisteret, sed factus impudentior aduersum me palam consisteret, pressus et oppressus tedio decreui penitus obmutire, et a bonis proferendis fracto spei gubernaculo resilire. Aestimaui enim mihi fore melius si  tacerem, si adiutores meos loquendo in deterius non mouerem, si uel mihi consulens tacerem tutus sub silentii tegumento, cum peruersis et auersis doctrina mea non esset adiumento. Cum autem hoc decreuerim: intellexi, et perspexi quia sic se iustitie regula non haberet, ut qui loqui iussus est, desperans uel timidus, uel fractus tedio conticeret, cum salutis uerbum sicut uolentibus opportune, sic nonnunquam ingerendum sit ipsis quoque nolentibus importune. Quod attendens et peruidens merore spiritus contabescit, et dolore renouato, cor meum interius concalescit, et tanquam in camino cum cinis pene mortuus uehementius reignescit, sic loquendi auiditas uelut ignis flammigerans exardescit. Quodpropter: »Locutus sum, ait, in lingua mea  .« Mihi quidem, etsi falso uidebatur silentium temporiuum, cum attenderem auditori sermonem meum esse non tam utilem quam nociuum, sed clarius intuens iubentis uoluntatem perfusus uelut iubare matutino, silendi propositum deprehendi, quodam casu uel occasu deprimi uespertino. Itaque saniori utens consilio non sum propositum exsecutus, sed que male bona tacueram, sum locutus, et quo ad tacendum languidiore negligentia propter molestias aduersum me consistentium eram pressus, eo feruentiore diligentia loqui propter iubentis imperium sum aggressus.

Sic et Ieremias cum uideret aliquando uerbum ex ore suo non iuxta libitum prosperari, sed auditores suos proficientes in peius obdurari,  illorumque duritia et procaci 635 malitia plurimum se grauari, decreuit, a bonis, ponens ori suo custodiam, feriari. »Factus est, inquit, mihi sermo Domini in opprobrium et in derisum tota die, et dixi: Non recordabor eius, neque loquar ultra in nomine illius .« Cum deberent, inquit, auditores attentos. et beneuolos se prebere, nostroque auditui aurem humiliter credulam exhibere, obstinati malitia presumunt potius deridere, oblatumque beneficium in contrarium detorquere. Quod cum sit, et ita esse ueraciter deprehendam, proposui et statui, ut silentium apprehendam, ut cum loquens intolerabili lesus iniuria contabescam, aliquanto remissius sub umbra silentii  delitescam. Denique apud quosdam non est sermo Domini pretiosus, si doctore beneuolo fuerit copiosus, et qui sui merito debet omnibus effici gratiosus, abundantia largiore illis efficitur odiosus. Attendens igitur et uerbum uilescere, et derisores non proficere sed peruerti, iuxta propositum profugus ad silentium me conuerti, sed qui me et docere, et sufferre auditorem uoluit oppressiuum, sub quiete noxia latere noluit fugitiuum. »Et factus est, inquit, in corde meo quasi ignis exestuans, claususque in ossibus meis, et defeci, ferre non sustinens .« uolentem in angulo quietius et securius latitare, iudex interior non distulit ad publicum reuocare, dum in corde meo sensi uelut ignem illius sermonem estuare, clausumque in ossibus uix moras  et obstaculum tolerare. »Defeci, ferre non sustinens ,« quia sic mens interior de profectu efficitur curiosa, ut deficere uideatur si lingua fuerit otiosa, et quod torpore languida proposuerat negligenter, iam feruore uiuida ferre non sustinet patienter. Seponens igitur et timorem, et torporem quorum prelo detentus silere proposuit, a bonis que nouerat ultra non siluit, ne et ipse silentii nocentis argui mereretur, et populus insipiens damnum silentio pateretur.



CAPUT LXXIX.

Alias quoque attendens iustitia, uel potius iusta Dei misericordia esse congruum Niniuitis, ut eis peccantibus predicaretur uerbum bonum necessarium, uel inuitis, precepit Ione ut ad eos predicandi  gratia properaret, eisque sua et merita, et meritorum premia nuntiaret. »Surge, inquit, et uade in Niniuem ciuitatem grandem, et predica in ea, quia ascendit clamor malitie eius coram me .« uolo, ait, te grandem illam ciuitatem Niniuem conuenire, eiusque subuersionem admonitione congrua preuenire, ut cum forte penas dederit quas meretur, predicto merito inferentis iustitiam non causetur. Illam quippe magnam siue grandem efficit, non tam murorum uel turrium multiplex amplitudo, non tam domorum eminentia, uel habitantium multitudo, quam ipsa eius malitia, que in deterius processu temporis inualescit, et in conspectu meo clamore intolerabili iam sordescit. Magnam uero siue gradem, sicut in laudem, sic in  uituperium sepe dici, non est a quo, uel quomodo recte ualeat contradici, si tamen diligens auditor tam nostras consideret, quam litteras ethnicorum, in quibus magnitudo plerumque magnitudinem innuit uitiorum. Apud Zacariam: »Quid tu, ait, mons magne coram Zorobabel?«  Denique in Euangelio: »Si habueritis, inquit, fidem et dixeritis monti huic: Tolle te, et iacta in mare, fiet .« Quid sibi uult, quod iste et mons esse et eidem inesse dicitur magnitudo, nisi quia innuitur eius tumor, et non solida plenitudo, dum scilicet multa uitiorum congerie granditer intumescit, et a turmore noxio, correctione, uel penitentia non decrescit? Denique et magnus latro, et magna  digni meretrix inuenitur, et quanto quis maxime et precipue contendit uitiis implicari, tanto potest grandior et primus, uel precipuus nominari. Unde et Apostolus cum diceret quia »iehsu Christus uenit in hunc mundum peccatores saluos facere,« adiunxit: »Quorum primus ego sum .« In quo intelligi uoluit se maximum et precipuum peccatorem, qui, ut sibi uidebatur, offenderat ceteris amplius saluatorem, dum minarum, et cedis spirans, illius ecclesiam grauiter fuerat persecutus, quamuis non tam malitie, quam adhuc ignorantie tenebris obuolutus. Qui contra, cum ostenderet diuina se gratia uisitatum, et ab illa tumente seuitia usque ad humilitatem fidei et patientie minoratum, Paulum se et minimum uoluit appellare, qui  omnibus aliis plus inuentus est in Ecclesia laborare. »Paulus, inquit, seruus Christi Iesu .« Et ad Ephesios: »Mihi, ait, omnium sanctorum minimo data est gratia .« Apud Ezechielem quoque peccatrix anima, grandis reprehensibiliter nominatur que corruisse in immunditiam fornicandi non parem sed maiorem ceteris accusatur: Sordida, inquit, nobilis, grandis interitu .« Hec granditas siue nobilitas satis conspicua non habetur, cui uelut imperans sordidatio, preuia deputatur, imo sicut arguenda est, quam nisi reprehensibiles non sequuntur, sic et argui debent, que preuie huius imperiis obsequuntur. Hec autem grandis, pro eo granditer uel magnifice sordidatur, quia cum Aegyptiis eadem tumidis magnitudine  fornicatur, et cum fornicans fornicariis pari nequitia copulatur, nimirum magnitudo, non mole, sed congerie quadam reprehensibili cumulatur. De quibus supra in eodem propheta dicitur: »Fornicata 636 es cum filiis Aegypti uicinis tuis magnarum carnium .« Que est ista tam signanter expressa carnium magnitudo, nisi magna et effluens, imo pereffluens uoluptatum carnalium turpitudo, in quam Aegyptii relegata longe continentia dissoluuntur, et uelut iumenta in profundam et latam luxuriandi uoraginem deuoluuntur? De quibus longe infra: »Quorum carnes, inquit, sunt ut carnes asinorum, et sicut carnes equorum fluxus eorum .« Hec est Aegyptiorum granditas, qui obliti quod homines esse debuerant habentes  rationem, et mente attrita et humili Creatoris appetere uisionem, tanto feruore et pruritu fornicario sunt subacti, ut in animantia muta, et prona et ex toto, corpori dedita sint redacti. Qui enim ad ea que sunt spiritus, nulla mentis alacritate satagit expergisci, sed que sola sunt corporis, enerui mollitie, et stupida quadam segnitie desiderat adipisci, non iam homo rationis priuilegio iudicatur, sed iuxta quemdam philosophum, instar suis uel asini uiuere comprobatur.

Neque enim expers erat nostrarum Betius litterarum, neque studium dederat in sciendo solum fabulas petarum, sed legens attentius tam noue legis scripta quam et uetera prophetarum, largiente  gratia ueritatem intellexerat Scripturarum. Sciebat gitur quia homo subiectus corpori, datus luxurie, uirtutum negligens, uitiorum gaudens illuuie in eisdem scripturis plerumque diuersis belluarum nominibus nuncupatur, quia fuscata Creatoris imagine belluino more uiuere gratulatur. Huiusmodi autem nostrarum litterarum diligens idem philosophus documenta, salubri consilio percepit tandem nostre fidei sacramenta, proficiensque meritis, in ipsam Trinitatem oculum sustulit aquilinum, et quod illic perspexit, nobis scribere non neglexit, nostrum imitans Augustinum. Qui attendens quam perniciose in iumentum conuertitur uel grandescit quisquis iuxta Prophetam in suo stercore computrescit maluit sub alis fidei, sanctitatis opera humiliter  actitare, quam per philosophiam, et inanem fallaciam sese grandiusculum iactitare. uitiosa quippe granditate supradicta ciuitas Niniue tumescebat, clamor cuius malitie coram Deo intolerabiliter sordescebat, cum idem Deus Ionam, sicut predictum est, commoneret, ut illam male grandem predicatione congrua deterreret.



CAPUT LXXX.

»At ille surrexit ut fugeret, inquit, in Tharsis a facie Domini .« Timuit propheta columbinus ne predicaret dura, ne, ad uerbum eius graue, esset ciuitas iuxta meritum peritura, nondum sciens quo consilio, uel quo fine illam uellet diuina bonitas deterreri, que uolebat et sciebat illam ad fidem, et penitentiam edoceri. uel forte propheta simplex  eapropter noluit illuc ire, populisque nationum uerbum bonum, uerbum commonitorium impertire, ne si audito uerbo festinarent de lapidibus in filios Abrahe suscitari, Iudeos, gentem suam uideret perfidie merito reprobari. Nouerat enim dicente Isaia: Quia cor huius populi Dominus excecaret , et immisso estu perfidie oliue pinguedinem exsiccaret, et tunc deficeret huius pristina sanctitudo, cum ad fidem introiret conuersa gentium multitudo. Nolebat autem sic ad finem exteros introire, ut uideret et doleret ab eadem suos nequiter resilire, et ne se presente predicta obcecatio apprehenderet Isrelitas, ab ingressu fidei, uel auferre uel differre uolebat Niniuitas. Ergo timori suo propheta minus  prudens querens effugium, nusquam fugere melius se putauit, quam ad silentium, ut in eo a conturbatione hominum absconditus latitaret, et quiete, et otio contemplandi gaudium exploraret. Tharsis quippe exploratio gaudii interpretatur. Senserat propheta quantum in silentio gaudium inuenitur, cum mens quietis appetens a turbore forensium expeditur, cum diuina bonitas meditatione deuota conuenitur, conuenienti cella uinaria, et sublime illud sanctuario prophetie nonnunquam spiritus impertitur, cum oblita presentium, totam se mens in celestibus ferri sentit, et uelut corpore iam relicto, corporis uoluntatibus non consentit, et inserta choris angelicis ab illorum puro desiderio non dissentit. Quo, quia homo corporeus, etsi aliquando meruit debriari,  non tamen continue uel assidue conceditur, satiari, sed raptim et uelut ad momentum sentit se ad illud beneficium promoueri, et ad sua, uelit nolit, cito cogitur retorqueri. Propheta huius donum gratie estimans non amissum, feruenti desiderio repetit intermissum. uerum quoniam contemplandi suauitas contra Dei placitum non gustatur, et ad illam non peruenit quisquis inobedientie maculis angustatur, propheta dum iubenti bona refugit obedire, iuste satis non meretur exploratum gaudium inuenire. Quandiu enim non Dei, sed propriis uoluntatibus obeditur, contemplationis appetite suaue gaudium non sentitur, et ad perscrutandum spiritualia oculus cecatur penitus uel caligat, si non ea pure et simpliciter obediens inuestigat.

 Denique alius Propheta: »A mandatis tuis, inquit, intellexi .« Cum tua, inquit, mandata diligentius custodiui, cum non meis, sed potius tuis perfecte uoluntatibus obediui, sensi 637 quidem maiorem intelligentiam mihi dari, et ad uidendum interna, interiorem oculum tersa puluere declarari. E regione quia Ionas inobediens inuenitur, ne iuxta propositum Tharsis ueniat, prepeditur, et dum putat fuge presidio contemplandi gaudium inuenire, iusto iudicio ad grauem tristitiam cogitur deuenire. Orta enim tempestate in mari propter inobedientiam fugientis, fugitiuum naute proiiciunt in profundum pelagi seuientis, quem proiectum cetus magnus ad imperium Domini deglutiuit, et in suo utero illesum hominem  immanis bellua custodiuit. Mira res! homo ratione preditus mandatis celestibus non timet contraire, et marina bellua diligit obedire, et cum Propheta fallitur tutum esse estimans remedium fugiendi, piscis ultro se offerens aures accipit audiendi.

Inobedientem itaque prophetam obediens piscis detinuit, eumque penitentem ad preceptum Domini rursus euomuit, quia sic iubentis iustitia uoluit hunc punire, ut tamen nollet eum eiusdem misericordia deperire. Punitum uero, et penitentie cauterio castigatum, ire Tharsis Dominus non permisit, sed eum rursus ad predicandum Niniuitis remisit, sciens esse perutile, ut et propheta mandatum sue preponeret uoluntati, et sermo salutaris terrorem incuteret ciuitati.



CAPUT LXXXI.


Et factum est, inquit, uerbum Domini ad Ionam secundo dicens: »Surge et uade ad Niniuem ciuitatem magnam, et predica predicationem, qua ego loquar ad te .« Cum non tua sed mea uerba proferre iubearis, non est quare huiusmodi predicationem aggredi uerearis, quia, et si uel Iudeis parcens, uel inuidens gentibus, eligas iterum conticere, meam tamen dispositionem cassam certum est non manere. Nam cum Niniue magnitudine scelerum intumescat, et uelut pasta uento, inanitate morbida nesciens contabescat, uolo ut predicationis tonitruo sua ei egritudo plenius innotescat, et non tui, sed mei puncta et compuncta uerbi aculeo detumescat. Quod  autem uolo, quis es tu, ut ualeas infirmare, eoque infirmato tuum propositum confirmare, cum factori suo lutum molle et inualidum non resistat, et si forte nititur a suo tamen opere fictor potens et beneuolus non desistat? »uade ergo, inquit, et predica predicationem quam ego loquor ad te .« Ad hoc uerbum propheta iterum non contendit, castigatus uerbere iam non fuge presidium apprehendit, sed eligit bona potius duce obedientia predicare, quam lesa obedientia nocenti silentio gaudium explorare: »Surrexit ergo, inquit, et abiit in Niniuem iuxta uerbum Domini, et clamauit et dixit: Adhuc quadraginta dies, et Niniue subuertetur .« Huiusmodi tonitruo Niniuite uehementius tremefacti, ad tantam humilitatem tumore deposito sunt  redacti, ut ducti penitentia saccis sese uilibus operirent, et indicto ieiunio, in sacco et cinere tam iumenta quam homines esurirent. Audierant quippe homines quia summus iudex sicut peccatis ad iracundiam commouetur, sic afflictis penitentia, pius et misericors exhibetur et ideo sperant quia si doloris ariete grandis eorum iniquitas fortiter euertatur, et ipse forte ab eo quod minatus fuerat, misericorditer conuertatur. »Quis scit, ait rex, si conuertatur, et ignoscat Deus, et reuertatur a furore ire sue, et non peribimus?«  uidetis regem paulo ante nequiter infrunitum, inspirante gratia iam salubriter eruditum, et non solum situ corporis a throno regio resilire, sed et mente inclinata presumptuosum quidpiam non sentire. Surrexit,  inquit, rex de solio suo, et abiecit uestimentum suum, et indutus est sacco et sedit in cinere et clamauit et dixit: »Homines et iumenta non gustent quidquam, et operiantur saccis, et clament ad Dominum in fortitudine, et conuertatur uir a uia sua mala .« Et adiunxit quod premissum est: »Quis scit si conuertatur, et ignoscat Deus? etc. .« Et si nouit rex Deum ab iracundia nonnullorum penitentia reuocari, ignorat utrum et sua mereatur humilitas acceptari, quia licet se afflictum quisque penitens luctu sentiat et dolore, carne tamen obsitus nescit, utrum odio dignus sit uel amore. Attendens itaque hinc miserantem Dei clementiam, spem assumit, inde cecam hominum ignorantiam,  procaci fiducia non presumit, ne si forte compunctionis irriguo utile quidpiam adincrescat, in ipso exortu, flatu presumptionis citius inanescat. Cuius cum et abiectam foris penitentiam, et intus spem discretam diuina bonitas intellexit, regem et populum sentientes paria non despexit, sed qui penitendi et orandi gratiam illis Deus pariter impertiuit, affectu beneuolo eorumdem etiam gemitus et preces exaudiuit. Bonus rex qui prophete minanti minas uice pari seu uerbera non inflixit, non diuino sermoni fastu regio contradixit, sed abiectam purpuram saccum tenuem est indutus, immemor throni sui, humi humiliter prouolutus, posito diademate caput cinere sordidauit, quidquid altum tumebat, deuote et humiliter inclinauit.

 Bonus rex qui audita predicatione primus omnium se afflixit, ieiunans et abstinens cibum iumentis et hominibus interdixit, et qui eos paulo ante fastu, et gaudio, luctu et penitentia nunc precessit, et sequaces suos 638 ponere spem in homine non concessit. »Iumenta, inquit, et homines clament ad Deum in fortitudine .« Non ad se rex, sed ad Deum clamorem publicum precipit allegari, et eumdem clamorem contritione intima roborari, ut cum eius qui postulatur magna sit altitudo, ad eam clamoris peruenire ualeat indeficiens fortitudo. Scit enim quia magnitudine scelerum magnam Deus in iracundiam concitatur, et magna eius ira nisi contritione ualida non placatur, et quoniam digna preteritorum cognitio conscientiam iam remordet, uult  ut a cognitione satisfactio non discordet. Sicut ergo princeps, et precipuus ad culpam exstitit contrahendam, ita priorem se, et conspicuum ad eamdem esse uoluit abolendam, ne plus excellentia eius ad iustitie ualuerit detrimentum, quam ad iustitie honestius et utilius incrementum. Cuius tam exemplum quam mandatum plebs inferior exsecuta, exsecrans et abhorrens uite prioris opera dissoluta, et ab eorum nexibus contritione spiritus, ieiunio, lacrymis absoluta placato iudice est etiam iustitie meritum assecuta. »uidit, inquit, Deus quia conuersi sunt de uia sua mala, et misertus et super malitia qua locutus fuerat, ut faceret eis, et non fecit .« Cum regem et populum cernit Deus non ab inuicem dissidere, sed preceptori suo auditores  attentissimos assidere, interiore affectu preteritorum ueraciter penitere, exteriore affectu, afflictos se, et abiectissimos exhibere, talium uotis et precibus non potest immensa eius misericordia non moueri, non eis penitentibus pietate inolita misereri. Quod propter eam quam exigente iustitia fuerat prelocutus, iam misericordia preualente non est malitiam exsecutus, sed ab intuenda illorum enormitate peccaminum oppanso remissionis uelamine se auertit, et fulgurantia minarum tornitrua in clementie rorem uertit. Quorum enim uoces, imo deuotum desiderium exaudiuit, eorum iniquitates, ut locutus fuerat, non puniuit, non quod Deus uerax credendus sit mendacium protulisse, etsi certum est eum non illis die quadragesimo subuersionem  predictam intulisse. Nam quod dictum est »Adhuc quadraginta dies, et Niniue subuertetur ,« intelligi debet: eo die subuerti promeretur, et cui ex merito nequitie ultra eum diem subuersio non differtur, interuentu penitentie uelut nox orto solis iubare iam aufertur. Quod ergo sermo ueridicus ciuitati quasi definitum subuersionis terminum assignauit, non interitum ueraciter, sed meritum subtiliter designauit, quia scilicet tanto reatu scelerum teneretur, ut eius merito ultra dilatio non daretur. uerum quod illi, uel cuilibet nonnunquam peccatori infertur ex merito, cedente paulisper iustitia donatur gratuito, et mens interior penitendi amaritudine conuenitur, et sic remissione gratuita ultio pridem  merita preuenitur.



CAPUT LXXXII.

uel forte misericors Deus, cui est de peccatoribus magna cura, presentialiter intuens que nobis sunt uel preterita uel futura, cum electum sed neglectum populum tandem miseratus respexit, proferri uoluit per prophetam quod nec ipse proferens intellexit. Subuersionem quippe quam in melius fieri Deus miserans ordinabat, in deterius fieri propheta lippiens estimabat, et audito uerbo, non satis perspicaciter aduertebat quia sicut in malum iustus, sic in bonum misericors subuertebat. Unde ille sapiens: »uerte, inquit, impios, et non erunt .« Nam cum Deus oblitus ire ad misericordiam se conuertit, nostram malitiam a fundo submouet, et subuertit,  et edificium quod aduersus iustitiam nequiter fuerat eleuatum, subuersione utili reddit penitus annullatum. Huiusmodi subuersionem apud Niniuitas Deus fieri disponebat, sed eadem adhuc Ionas annuntians non uidebat, et incertus quis predicationis iniuncte finis, uel utilitas haberetur, malebat ut sub quiete, et otio, silentii gaudio teneretur. uerum quia Deus qui bona uult necessaria non taceri, intendens uel eorum ad quos fit sermo, uel eorum qui sermonem faciunt misereri, prophetam in proposito suo persistere non permisit, sed digne cercitum ad docendum Niniuitas remisit. In quo non solum prophete culpam uoluit aboleri, qui mandati negligens, nociuo silentio elegerat detineri, sed bono eius uerbo predictam Niniuem deterreri, et concussam terrore ualido ad  bona citius promoueri. »Tu doles, inquit, super hedera in quam non laborasti, et ego non parcam Niniue ciuitati magne in qua sunt plus quam centum uiginti millia hominum, et iumenta .« Dignum quidem uisum est ei, que est incomprehensibilis, bonitati, ut amplis sceleribus obuolute parcat amplius ciuitati, et cum eius meritis non nisi subuersionis debeat detrimenta, dono tamen gratie in ea saluet homines et iumenta.

Bona iumenta, que, cum salutis dona diuinitus impenduntur, in huius forte gratie electis hominibus adiunguntur, dum spreta libertate cuius precipitio fuerant peritura, assumunt Christi iugum nec recalcitrant in iunctura. De qualibus Dauid: »Homines, inquit, et iumenta saluabis, Domine  .« Non solum enim eos qui ratione et scientia preeminentes sola celestia iam sequuntur, sed eos quoque saluat qui eisdem precedentibus obsequuntur, qui autem inclinantes ad percipiendum salutis 639 documenta preceptori, ut sessori exhibent se iumenta. Quorum: »Unus ut iumentum, inquit, factus sum apud te .« Ille quippe se iumentum uir deuotus et humilis exhibebat, cuius patenter, uel forte diligenter imperium sufferebat, cuius iugum, uel sarcinam libertati noxie preferebat, quem sessorem, et tectorem grato datus obsequio deferebat. Denique et Dominus uadens Ierusalem sedisse dicitur in iumento, non quod pedes inualidus, illius indigerit adiumento, sed ut iumentum  quod infreni egrotauerat lesione, medicinalis eques sua sanum redderet sessione. Huiusmodi iumentorum et apud Niniuem miseretur, cum Ionas ire Tharsis, ut proposuerat prohibetur, cum Niniue die quadragesimo subuersio non habetur. Ad hoc enim illam sermone prophetico uoluit deterreri, ut penitens festinaret a presumpta peccandi licentia cohiberi, et cum illa terrore salutifero in melius mutaretur, minarum quoque asperitas in dulcorem uenie uerteretur.

Sic terrere censura districti iudicis regem uoluit Ezechiam, cum ad eum egritudine laborantem destinat Isaiam, ut sermone concussus prophetali rex deuotione redderetur, et deuotionis merito mors predicta gratius differretur.« Aegrotauit,  inquit, Ezechias usque ad mortem, et introiuit ad eum Isaias, et dixit ei: Hec dicit Dominus: Dispone domui tue quia morieris tu, et non uiues .« Bonus sermo, qui regem egrotantem non deliniens spe uiuendi, sed magis concutiens terrore moriendi, insinuat quid possit, imo quam nichil sit regia celsitudo, cum seuera et austera mortis superuenerit fortitudo. Que nimirum regis insignia, thronum, purpuram non ueretur, porta, sera, uecte ferreo non tenetur, non denique murorum ambitu, non turrium altitudine prohibetur, sed iuxta quemdam ethnicum , regum turres humilesque tabernas equo pede pulsare perhibetur.

Ad cuius pulsum quisque sapiens intremiscit,  preteritorum memor, futurorum prouidus ingemiscit, et ut bonus paterfamilias sue domui iam disponit, dum nociua resecanda superaddere non apponit. Pes autem, siue manus qua regum turres et tabernas humilium mors propulsat, efficacem cuius uiolentiam illorum ualentia non repulsat, illa passio est, illa nostri corporis egritudo, qua durius irruente marcet uigor, sanitas, pulchritudo. Mors nimirum que cunctis mortalibus uidetur inuidere, eos quibus inuidet recte intelligitur non uidere, dum obstinata duritia seuiens omnes spernit, et quem spernat minus, quem amplius, non discernit. De qua et quidam ethnicus:

Omnibus, inquit, obscuras iniicit illa manus.
uidetis quia mors omnibus manus iniicere non  ueretur, sed easdem manus obscuras habere perhibetur, quia et eis quibus diutius parcendum fuerat, nullo respectu gratie miseretur, et quos opprimere cito debuerat, negligenter differens, uidere non uidetur. Inde est quod plures uernantibus adolescentie flosculis redimitos, plures grate iuuentutis fido robore premunitos, plures diuitiis, et honoribus sublimiter insignitos, plures proficiente scientia guauiter eruditos, uita quorum non solum nec sibi, nec ceteris onerosa, sed sicut in presenti, sic foret multo post tempore fructuosa, inde est, inquam, quod mors cui horum, uel similium nulla cura, ceca fronte irruens eos occupat immatura. Econtra quos molestat onus grauidum egestatis,  quos reddit inglorios erumnose confusio uilitatis, quos hebetes, et stolidos imperitie torpor languidus inhonorat, quos peruersos, et immites morum prauitas decolorat, quos incuruos, et tam sibi quam ceteris importunos reddit infirmitas querule senectutis, in quibus nulla uirtus, nullum specimen uirtutis, hos, inquam aliquando mors nescit inuenire, sed uiuunt, si uita est uiuendi commoda non sentire. Quodpropter multorum iudicium de morte conqueri plurimum inuenitur, quod infelix et impia, rerum iura uel pondera non metitur, dum et eos qui recte mori debuerant, ceca non inuenit, et eis, quorum uita gratior, euentu inopino molesta superuenit.



CAPUT LXXXIII.


Felix autem, iuxta quemdam philosophum , mors hominum haberetur, si tersa lippitudine paulo discretior haberetur, uidelicet, ut et annis sese dulcibus non inferret, et mestis uocata sepius uenire non differret. Unde sicut felicium uoluntatibus non applaudit, sic infelicium uota querula non exaudit, sed tam illis quam istis inuenitur grauius importuna, dum indiscreto iudicio negat omnibus importuna. Nam sicut ceca, sic et surda est. Que enim in tabernaculis felicium odiosa frequentius conuersatur, fastu quodam, uel negligentia miserorum presentiam auersatur, et eorum clamor uix huius auribus innotescit, sed ad eum audiendum durius et seuerius  obsurdescit. De qua et predictus philosophus conqueritur:

Eheu!  quam surda miseros auertitur aure,
   Et flentes oculos claudere seua negat! 
Mira quidem auersio! Que, ut predictum est, felicium risibus non alludit, sed eis inopina uite spiritum iusto citius intercludit, non minoris molestie calicem miseris iam propinat, cum auersione ingrata flentes eorum oculos claudere non festinat. Utrobique igitur importunior illa seuit, nulli uere misereri, nulli digne deferre 640 consueuit, et in hoc mirabilior multoque seuerior comperitur, quod afflictus quisquis non pro uolo eam citius experitur: et cum ille huius mora uel absentia contabescit,  ista illi misero non presens, non exaudiens acquiescit. Cuius cum sit officii cum uite moribus paria non sentire, sed ex opposito diuersis modis et casibus terminum uiuentium impertire, si huius in cursu contra suum arbitrium cogitur quiuis mori, si uita gratior compellitur cedere fortiori, non est cur digne de mortis iustitia moriens conqueratur, quandoquidem illa quod suum mortis est ueraciter operatur. Cum uero nonnulli multis et uariis molestiis quatiuntur, et inter multa grauia nichil uita grauius patiuntur, mirandum est quare ipsa horum desiderio non accedat, cum sic eis consentiens, ab eo quod est proprium non recedat. Sed forte que in cursu tristi uitam eripit letiorem, ob hoc aduentu  grato non cito tristiorem, quoniam apud se penale istud prodigium hoc decreuit, et, si diligentius perpendatis, hoc decretum tenere consueuit, ut non compatienti affectu quorumque uoluntatibus se addicat, sed ut auersione ceca et surda eis libentius et frequentius contradicat. Et in hoc mors, quod suum est, agere se perpendit, dum scilicet explere uoluntatem quorumlibet non intendit, eorumque uotis et precibus propitia non assistit, sed uictrici seuitia gaudens obuiat et resistit.

Sicut enim uelle uiuere, et non posse, mors est, sic uelle mori, et non posse, nichilominus quedam mors est, qua non iam corpus ab anima separatur, sed utroque uel altero patiente uoluntas cruciatur. De cuiusmodi morte Paulus, ut estimo, loquebatur,  cum eius corpus labore uario, uel spiritus languore nimio torquebatur, et neuter ab altero laxatis uinculis inuisibilibus soluebatur, sed in quodam lacu tristitie uterque siue alter misere uoluebatur. »Quotidie, inquit, morior, fratres .« Et Dauid: »Propter te, ait, mortificamur tota die .« Nunquid tota die, uel quotidie Propheta siue Apostolus a corporeis nexibus absoluti, et non potius grauium passionum erant maculis obuoluti, ut eorum mors dicatur non solutio inuidens anime, et corporis unitati, sed tribulatio inferens perperam uoluntati? Quia enim uidebant multa molestiarum instantia se grauari, ab ea summopere optabant solutionis beneficio liberari, ferentes egre, non tam quod mundus in maligno  positus inferebat, quam quod resolutio optatum remedium differebat. Unde idem Apostolus: »Cupio, inquit, dissolui .« Et Dauid: »Heu mihi, ait, quia incolatus meus prolongatus est .« Huius morbi, quo Propheta et Apostolus egrotabant, cum scilicet ingratum presentis uite dispendium tolerabant, nullum conuenientius remedium, quam mortem corporis estimabant, cuius absentiam genus mortis non immerito reputabant. Etsi enim eos nondum mors adueniens absoluebat, sed tenaci connexione corpus adhuc animam obuoluebat, genus tamen esse mortis ipsa absolutionis dilatatio uidebatur, cum plerumque nichil grauius quam uiuere contra libitum habeatur. Unde et quidam ethnicus:

 uiuo, ait, si uita est mortis habere genus. 



CAPUT LXXXIu.

Quia iste maiorum odia, suorum absentiam, amissionem patrie, ingratum exsilium sufferebat, futurorum inexpertus, presentium impatiens existebat, estimans quia forte felicior, uel saltem miser parcius haberetur, si grata manu mortis ei uiuendi ianua clauderetur. Inest quidem ea quasi naturalis mutabilitas patienti, ut grauius exhorrescat ea que dure patitur in presenti, illudque estimet aliquanto suauius inueniri, quod nondum patiendo contigit experiri. Quod si fama uel forte experientia illud grauius nouit esse, ea tamen fugit libentius, que sentit noxia presto esse, et ad illud transire appetens  quod adeptum procul dubio scit obesse, in ipso saltem transitu nonnullum remedium putat esse. Cuiusmodi remedium quia iste ethnicus nondum iuxta libitum poterat obtinere, sed eum uita presens uidebatur inuitum retinere, non iam uitam, sed genus mortis perhibet se habere, quia mors est, cum optanti mors presentem se non uult exhibere. Mors est, inquam, cum id quod mens ardenter appetit, non confertur, et quod odit manet tenaciter, uel infertur, nichilque grauius, licet pium forte uel utile debeat iudicari, quam id cui uoluntas inuenitur, ardentius aduersari. Quod innuens Betius:

Protrahit, inquit, ingratas impia uita moras.
 Turbatus merore Betius impiam uitam dicit, quia eius uoluntati illa durius contradicit, que licet odiosa, tamen diutius uult morari, cum econtra illam iste uelit citius terminari. Presentiam cuius quanto reddit ipsa importunior onerosam, tanto suam mors adueniens redderet gratiosam, eamque sibi felicem et prosperam idem Betius estimaret, si, ut supra dictum est, optata, et uocata uenire non tardaret. Sed nonnullos quibus uita presens uidetur non solum inutilis sed nociua, dum eorum uoluntates grauedine contrait oppressiua, quo magis misera, eo magis mors eos preterit fugitiua, eorumque et uoces et affectus surditate respuit negatiua. De qualibus Ioannes in Apocalypsi: »Querent, inquit, homines mortem, et non inuenient,  eam, et 641 desiderabunt mori, et fugiet mors ab eis .« Quintus Angelus tuba canens tantam eos tribulationem asserit experiri, in quorum frontibus signum Dei non poterit inueniri, ut presentia uite sit eis uehementius onerosa, et absentia mortis nichilominus odiosa. Neque enim datum est locustis aut scorpionibus, ut eos citius cogant mori, sed ut uiuentes durius supplicio afficiant longiori, ne paruum et paruipendendum idem supplicium uideatur, sed pro uoto patientis citius finiatur. Querunt igitur mortem, sed fugientem nullatenus eam consequuntur, mori desiderant, sed inuiti uiuere compelluntur, et eo grauius multoque miserius uidentur sibi mori, quo iuxta libitum non conceditur eis mori.

 Cuiusmodi mortem qua uiuentes grauius moriuntur, qui uite huius intolerabiles molestias patiuntur, et cum de uite presentia grauiter, tum de mortis absentia inconsolabiliter conqueruntur, ipse quoque propheta prophetarum in suo est Euangelio prelocutus, in agone passionis pro salute nostra omnium constitutus. »Filie, inquit, Ierusalem, nolite flere super me, sed super uos ipsas flete, et super filios uestros. Quoniam ecce uenient dies in quibus incipient dicere montibus: Cadite super nos; et collibus: Operite nos .« uidetis quanta filiabus Ierusalem sit miseria patiendi, et patientibus quam inexpleta cupiditas moriendi, que abhorrentes quod inpresentiarum coguntur experiri, desiderio  mortis incognite optant montibus siue collibus operiri. Adeo quidem apud se furor persequentium inflammatur, et in illas tam astuta malitia debacchatur, ut malint eas diuturno supplicio deperire quam morte celeri optatum remedium inuenire. Quod etiam persecutores Christi nequiter attenderunt, quibusdam postulantibus, non quidem ei contum uel gladium ad cito moriendum infigi, sed ad diutius patiendum, cum potius et multo conuenientius crucifigi. Quod innuens Christus filiabus Ierusalem, subiungit: »Quia si in uiridi ligno hec faciunt, in arido quid fiet .« Lignum uiride est cuius radix uiuit, truncus uiget, ut possit tempore congruo germinare, ramos, frondes, flores, fructus proferens dilatare, quod et si brume frigoribus, uelut mortuum  delitescit, uernali tamen temperie uigore quodam insito uiridescit. Aridum uero est quod negata germinandi potentia languidius emarcescit, tam uere quam hieme uernantibus gemmulis non turgescit, non ridet floribus, non ubertate fructuum incuruescit, et quamuis lignum uideatur specie non mendaci, caret tamen interius potentia iuxta libitum efficaci. Lignum ergo uiride Christus non incongrue perhibetur, interna cuius potentia quouis obstaculo non tenetur, cui uolenti uiuere mortis uiolentia non infertur, uolenti eam assumere; astuto cuiusuis consilio non differtur. Ad hoc quippe, ut dictum est, uoluerunt ei crucis patibulum preparare, ut uiuentem durius possent diutius cruciare, et penarum illius immensa et extensa grauedine satiati, tam grato  spectaculo sue satisfacerent prauitati. At ille in cuius erat et mori et non mori positum potestate, qui neutrum pro uoto persequentium, sed sua egit potius uoluntate, se potentem, se lignum uiride manifestius designauit, cum illis nondum uolentibus ipse uolens in patris manus spiritum resignauit. Nam sicut eum ad mortem celeriorem malignorum uiolentia non impegit, sic ad uitam longiorem illorum astutia non cegit, sed remota necessitate, qua tenetur nostre omnium infirmitas prauitatis, et uiuere et mori noscitur singulari priuilegio uoluntarie potestatis. Si ergo illi, qui uoluntate nequam bonorum iustitiam persequuntur, sic in ligno uiridi suam exercere malitiam moliuntur, ut et penis torqueri  grauibus et a morte uelint diutius prohiberi, que tamen constat eorum legibus aut uoluntatibus non teneri, quomodo in nobis est illorum malignitas seuitura ad quantam, uos uiuendi miseriam perductura, que culpis exigentibus aridum lignum estis, et uirtute ingenita resistere illorum malitie non potestis? Non enim suum est hominis, ut uirtute propria, uel non mori, uel e regione iuxta libitum possit mori, sed plerumque mori cogitur et inuitus, et plerumque uiuere ingratis maculis compeditus.



CAPUT LXXXu.

Ionas supradictus uiuendi prorsus tedio tolli de medio deprecatur, et deprecanti sua petitio non donatur, sed frustrata prece compellitur uitam ducere longiorem, cum tamen ipsa uita mortem sibi fore iudicet  meliorem. »Domine, ait, queso, tolle animam meam a me, quia melior est mihi mors quam uita .« Et Elias: »Sufficit, ait, mihi, Domine, tolle animam meam, neque enim melior sum quam patres mei .« uidetis Ionam et Eliam uite huius tedia refutare, experta inexpertis, futuris uelle presentia commutare, quia cum lesa presentibus ab eis grauius mens dissentit, sensorum odio leue putat quidquid experientia nondum sentit. Sed mors illis optantibus uite ianuam nondum claudit, quia ceca et surda nullius uidet gemitus uel exaudit, sed que horum expers sensuum hebes et stolida iudicatur, tactu solo in eos quos inuenit, efficaciter operatur. Errans enim manu, uel pede queque obuia  tangere perhibetur, et in tangendo, misericordi beneuolentia non tenetur, 642 sed tam parui quam magni turbat tactu uel leuissimo sanitatem, et si durius presserit, moriendi ingerit grauitatem. Nam cum inuento cuilibet grauius incubat et persistit, graui eius tactui illius astutia uel potentia non resistit, sed iuxta philosophum : »Humile caput et celsum pariter inuoluuntur, et de alto uite gradu ad finem ultimum prouoluuntur.«

Que dum Christum hominem nescit esse cuiusdam excellentissime potestatis, ut mori uel non mori suum esset in eius arbitrio uoluntatis, ipsum quoque solita confidentia durius appetiuit, eumque non solum uiuentem, sed et uitam suis nexibus irretiuit. Ceterum eadem mors triumphalem in illo  uictoriam non accepit, quia Christus non coactus, sed spontaneus hanc suscepit, et cum eam, licet homo, uirtute posset ingenita non sentire, ea tamen bonitate, que sua est, nostris uoluit legibus consentire. Quam uero in seipso uoluit tempore congruo non differri, Ezechie regi perterrito uoluit non inferri, sed cum illum manu uel pede fortiter mors pulsauit, eam iste qui solus poterat ab illo fortius repulsauit. »Dispone, inquit, domui tue, quia morieris tu, et non uiues .« Ezechiam quem imperii insignem fecerat celsitudo, cum premeret, uelut quedam manus mortis presens corporis egritudo, concussit et terruit diuine comminationis horrida superueniens magnitudo, ut nulla ei esset  uiuendi reliqua certitudo. Nouerat enim quia mors nulli hominum deferebat, et sicut non minimum maximo, sic nec maximum minimo preferebat, sed quicunque manum uel pedem pertinacius imprimebat, eius non solum sanitatem, sed et uitam penitus opprimebat. Pressus ergo egritudine, mori in presentia pertimescit, et timoris aculeo perurgente, dolor eius plurimum ingrauescit, non quia nature soluit debitum, quod patres suos nouerat persoluisse, et ab eo nullum retro hominum sese penitus absoluisse, sed quia presenti morte sua considerat spem cassari, quam potius crediderat effectu prospero consummari. Recolebat patribus suis Abrahe et Dauid Deum antiquitus promisisse, et hoc promisso confortatos in pacis refrigerio dimisisse quod ex ipsorum  stirpe ille processu temporis nasceretur, in quo et per quem benedictio gentibus conferretur. In qua uero idem rex Abraham et Dauid generationis linea sequebatur, que ab illis adusque ipsum recta serie tendebatur, ex eadem et Christum eotenus sperauerat processurum, et huius quoque sobolis auctorem crederet se futurum. Sed quoniam ipse adhuc sine liberis habebatur, eique et egritudo mortem et sermo propheticus minabatur, ingrate mortis instantia spes consolatoria frangebatur, et ea fracta dolore inconsolabili torquebatur. »In dimidio, ait, dierum meorum uadam ad portas inferi .« Nondum, ait, uiuendi spatium, quod speraueram, adimpletur, et decurrens dierum series uelut in medio prohibetur, et iam portas inferi compellor  citius inuenire, ad quas non nisi relicto fructu estimaueram me uenire. »Precisa est uelut a texente uita mea, dum adhuc ordirer, succidit me .« Adhuc, inquit, etate immaturus, infecundus operum ordiebar, posteriora recolens ad anteriora sollicitus extendebar, ingressus nundinas mercator auidus, finem optimum prestolabar, in circo positus peruenire ad propositum arbitrabar, et ecce telam inchoatam textor preproperus iam succidit, et immatura falce fructuosum terminum intercidit. Ergo uim patiens, ad quem ibo, fracta spei anchora, quo transibo, cuius auditorium, ut preces offeram introibo, quis cui fructus erit cum stipes aridus interibo? »Domine, uim patior, responde pro me .« Recte uim patiens sua resistere potentia non disponit,  sed in manu ualida suam inualidus causam ponit, et plane sciens aduersus mortem, non regnum non diuitias preualere, pro se inualido Deum fortem postulat respondere. Ille est qui grauem mortis manum seu pedem uirtute propria subleuare, qui egrotum desperantem manu potest medica releuare, ad cuius imperium fugit infirmitas, mors tremiscit, conualescit moriens, mortuus reuiuiscit. Qui cum huius egrotantis deuotionem, lacrymam, precem uidit, summe bonus, liuore carens, eius profectui non inuidit, sed habens gratum quod penitus a tumente confidentia rex defecit, potenti misericordia mortem proximam longe fecit. »Audiui, ait, orationem tuam et uidi lacrymam tuam, ecce adiiciam super dies tuos, quindecim annos .« Regem  quem manu ualida mors premebat, cui presso timorem quoque sermo propheticus ingerebat, ob hoc diuina bonitas lacrymantem uoluit exaudire eique exaudito predictum uiuendi spatium impertire, ut infra dies additos eidem regi Manasses nasceretur, per quem successione reparata generationis series texeretur. Huiusmodi uero et spatium et filium oratio et lacrymatio regis promeruit, cum ad uerbum prophete egritudine laborans ingemuit, cum ille ex precepto Domini est huic mortem proximam comminatus, et iste non ad iram, non ad minas, sed ad preces et lacrymas excitatus. Iussus ergo propheta ut ad regem egrotum loqueretur, et ad disponendum domui sue uerbis eum comminatoriis hortaretur,  non debuit iubenti proteruus et contumax contraire, non silentio superducto bona, que dicenda fuerant, operire 643 Hoc enim sermone et propheta sibi obedientie meritum acquisiuit, et rex perterritus Deum sollicitus exquisiuit, exquirentem sollicite Deus propitius exaudiuit, exaudito spatium, et in spatio filium quem optauerat impertiuit. Quod et si forte prophetam comminantem rex tumenti supercilio non audiret, et si eum obduratum Deus, non ut predictum est exaudiret, nec si tamen prophete consilium fuerat ut taceret, cum iussus loqui, et non loquens, reum se et culpabilem exhiberet. Nam siue audiat, siue non audiat qui precipitur, admoneri, tamen qui admonere iussus est, non debet sub silentio contineri, sed sicut doctrinam debet  prompto necessariam auditori, sic auditore obdurato debet tamen obedientiam preceptori.



CAPUT LXXXuI.

Unde ad Ezechielem: »Si me, inquit, dicente ad impium: Morte morieris, non fueris locutus ,« ut se custodiat impius a uia sua, ipse impius in iniquitate sua morietur, sanguinem autem eius de manu tua requiram. Si iussus loqui propheta negligentia premente non loquitur, et eo non loquente peccator incursu mortis opprimitur, iste quidem suo perit merito delinquentis, et eiusdem periculum de manu requiritur non loquentis. Si uero propheta locutus fuerit quod iubetur, et auditor audita respuens timore debito non tenetur, ille quidem moritur qui prophete monita non audiuit, et monitor  liberatur qui loquendo diuinis iussibus obediuit. Quod ad Ezechielem subiungitur: »Si autem, inquit, annuntiante te ad impium ut a uiis suis conuertatur, non fuerit conuersus a uia sua, ipse in iniquitate sua morietur, porro tu animam tuam liberasti .« Qui ergo bona malis precipitur renuntiare, non est cur preceptum debeat recusare, cum et si profectus malo non conceditur auditori, bono tamen non negatur condigna utilitas monitori.

Hinc est quod ad commonendum Pharaonem Moyses destinatur, et tamen aduersus eius monita monitus obduratur, et cum monitor, ne loquatur, sese nititur excusare, non tamen permittitur iubentis imperium recusare. »ueni, ait, mittam te ad  Pharaonem, ut educas populum meum de Aegypto .« Et infra: »Ego, inquit, indurabo cor eius, et non dimittet populum .« Audiens Moyses quod esset apud Aegyptios transiturus, regique Pharaoni, et si bona, tamen non placita locuturus, ad iniunctum ministerium rudis obediens contremiscit, et corde pauidus latere magis sub silentio concupiscit. Et quoniam maioris imperium non digne refutatur, si non causa conueniens imo sufficiens pretendatur, sese mandato huic imparem non confunditur accusare, ut possit quod mandatur excusabilius recusare. »Obsecro, inquit, Domine, non sum eloquens ab heri et nudiustertius, et ex quo locutus es ad seruum tuum, impeditioris et tardioris  lingue sum .« Obsecro, ait, ut loquendi mihi officium non imponas, et quem premit infirmitas, tuo mandato adhuc premere non apponas. quia non mediocre uel suum ipsius, uel alterius detrimentum incurrit, cum loqui aggreditur cui eloquentia non succurrit. »Non sum, ait, eloquens ab heri et nudiustertius.« Prius, ait, quam tua mihi maiestas loqueretur, et a me paruulo sermonis tui sublimitas incomparabilis audiretur, ipse me sciolum, et ad loquendum promptulum arbitrabar, et forte a nonnullis satis eloquens estimabar. uerum postquam meis auribus tuba tui sermonis insonuit, et tua mihi sapientia largiori munere gratie recentis innotuit, et linguis mihi, et tantis obstaculis uideor impeditus, ut ad digne referendum que dignius intulisti,  nullo modo inueniar expeditus. Sicut enim stellas minores pleno cornu luna uidetur abscondere, et lucernam tenuem solis meridiani splendor retundere, sic nimirum cum tua loquitur et loquentis attenditur incomparabilis celsitudo, mea uelut obducitur, et pro nichilo ducitur infantilis et inefficax hebetudo. Et ille: »Quis fecit, inquit, os hominis, aut quis fabricatus est mutum et surdum, uidentem et cecum? Nonne ego?«  Os hominis Deum omnium conditorem certum est condidisse, eique posse loqui, et non loqui, naturaliter indidisse, ut alternis uicibus, et ad tacendum uelut quodam signaculo modestius operiri, et ad loquendum que bona sunt, uelit et ualeat aperiri. Quod autem factum est, factorem debet procul dubio reuereri, et illo imperante  istud quouis obstaculo non teneri, ut suo renuntians, maioris potius arbitrio se addicat, et in nullo opus opifici, figmentum figulo contradicat. Quem ergo summus opifex iusserit non mutire, potest excusabiliter, imo commendabiliter obmutire, et eum iam non sua ipsius contradictio mutum facit, sed is cuius imperio per iniunctum silentium satis facit. Quis enim alius recte hominem facit mutum, nisi qui fictor prudens in manu ualida tenet lutum, ut in deterius natiua illud mollitie non excedat, sed exinde fictoris gratia commendabile uas procedat? Moyses uero estimabat commendabilem, uel saltem excusabilem se haberi, si, quia tardus ad loquendum, sub optato posset silentio contineri, non satis peruidens, quis, cuiusmodi perperam pateretur,  si tacendo bona, uoluntati proprie blandiretur.

Sed mutum commendabilem non nisi 644 Deus bonorum conditor fabricatur, qui se fecisse os hominis, ut premissum est, protestatur, ut tunc solummodo commendabiliter sileat uel loquatur, cum suo non hominis, sed Dei placito famulatur. »Quis fabricatus est, inquit, mutum?« Tu ipsum mutum facere te disponis, et ad uestiganda que iusta sunt curam debitam non apponis, tueque uoluntati dum conditoris placitum non preponis, tibi satis inualido grauem culpe sarcinam superponis. Sed quis es tu qui uoluntatis proprie tibi priuilegium sic assumis, et quod meum solius est, inconsulte, imo  temere iam presumis, ut scilicet ore tuo ad maioris imperium non utaris, sed tuo uiuens iure acceptis muneribus abutaris? Meum est conditoris tibi facto iuxta libitum imperare, tuum uero, qui factus es, aurem imperio sedulam preparare, ut sicut non hominem, sic nec mutum hominem facere te contendas, et priuilegio potestatis equari plasma figulo non intendas. »Ego enim sum qui facio mutum et surdum, uidentem et cecum.« Ezechielem prophetam Dominus aliquando mutum exhibuit cum peccatis populi exigentibus eidem loqui prohibuit, ne correctionis uerbum ad ingratos et immeritos deferretur, cum exinde illis nulla utilitas conferretur. »Linguam tuam, inquit, adherere faciam palato tuo, et eris mutus, nec quasi uir obiurgans, quia domus  exasperans est .« Iste sicut iussus loqui iubentis imperium non abiecit, sic e regione non se contumaciter mutum fecit, sed potius ab illo factus est ipse mutus, cuius est imperio per silentium obsecutus.

Sic etiam Ieremiam inter malos et incorrigibiles constitutum ipse Dominus uelut fieri iussit mutum, precipiens ut curam, et orationem pro eisdem reprobis non assumat, et apud eum pro indignis intercedere non presumat. »Noli, ait, orare pro populo isto in bonum .« Quia uidet Dominus orationum beneficia populo non prodesse, conuersantem inter eos prophetam precipit mutum esse; ducens incongruum ut pro eis temere sit uerbosus quibus obuiante gratia non potest effici  fructuosus.



CAPUT LXXXuII.

Facit etiam Deus surdum, cum sua gratia cuiuslibet aurem claudit, et aure clausa, uel exactoris ille zabuli uocem pessimam non exaudit, uel linguas maledicas tanquam non audiens dente ultorio non remordet, ut a suo Redemptore quem patientem recolit, non discordet. Unde quidam sapiens cum in eum hostes sui uana et noxia loquerentur, et dolos tota die meditari et proficere niterentur, aures suas multis et uariis opprobriis saturatas, signanter innotuit diuini gratia muneris obturatas. »Ego autem, inquit, tanquam surdus non audiebam ;« et iterum: »Factus sum sicut homo non audiens, et non habens in ore suo redargutiones  .« Felix iste qui clamosam inuidorum malitiam non audire, non linguas detrahentes dente pari diligit referire, cui diuina gratia dat huiusmodi tenere in moribus disciplinam, ut uerborum nequam strepitui aurem offeram columbinam. At contra qui ad uerbum bonum, uerbum commonitorium aurem claudit, qui uocem sapienter incantantum non exaudit, qui terrenis et posterioribus inherens instar aspidis obsurdescit, et in ea que ante sunt nulla extensione spiritus incalescit, iste miser laborat miserabiliter et egrescit, eo quidem miserior, quo in proposito nequius obdurescit. Cuiusmodi surdum quia nescit diuina bonitas fabricari, fabricator eius dignus est accusari, nec habet gloriam,  sed ignominiam huius obstinatio surditatis, cuius auctor habetur, non Dei gratia, sed malitia proprie uoluntatis.



CAPUT LXXXuIII.

Facit etiam Deus uidentem, cum largo medicamine gratie miserentis tumorem mitigat pituite grauiter deprimentis, et molli manu tergens suffusionis lippitudinem uitiose, permundat oculum infusionis beneficio luminose. Qui mundatus percipit que prius fuerant inexperta, pulso ignorantie uelamento gaudet sibi fieri deoperta, et quod in sanctuario Dei latet utile uel honestum, ingressu patefacto sentit sibi fieri manifestum. Cuius merito uisionis qua secreta et abscondita contemplatur, ut ex re nomen habeat, uidens etiam appellatur. Et hoc  quasi nomine ad cumulandam gloriam insignitur, cui diuina bonitas uidendi gratiam impertitur. Denique Samuel, cui datum est diuina contemplari, Scriptura demonstrante uidens meruit appellari, et qui docti abscondita, prophete nunc uocantur, usu quoque uulgari uidentes antea uocabantur. »Ubi est, inquiunt, domus uidentis? Et Samuel: Ego sum, inquit, uidens .« Iacob etiam quia cum angelo fortiter est luctatus, et Deum, sicut dicit, facie ad faciem contemplatus, deposito nomine quod laborem innuit passionis, aliud est sortitus quod sonat diuine gratiam uisionis: »Non uocaberis, inquit, Iacob, sed Isrel erit nomen tuum .« Iacob interpretatur luctator; Isrel uero uir uidens Deum. Et recte qui luctari uoluit et  ualuit, imo et preualuit, Isrel appellatur, quia mollis et feminei non sic ad purum oculus declaratur, ut ad uidendum inuisibilia uelit et ualeat aspirare, et in eius internam faciem huius spiraculi Deus 645 gratiam inspirare. Unde apud Ezechielem nonnulli reprehensibiles ostenduntur, qui sibi usurpare prophetandi officium moliuntur, et cum nisi falsa et inania non ualeant contemplari, falso tamen appetunt uidentium nomine gloriari. »ue prophetis, inquit, insipientibus qui sequuntur spiritum suum, et nichil uident; uident uana, et diuinant mendacium, dicentes: Ait Dominus, cum Dominus non miserit eos .« Qui seducti, et aliorum seductores, ne uerum esse quod uiderint, diutius asseuerent, et in auribus simplicium confirmare  sermonem propositum perseuerent, non solum eos diuinus sermo minaciter reprehendit, sed et suam illis obiicit falsitatem, quam ueraciter deprehendit. »Nunquid, ait, non uisionem cassam uidistis, et diuinationem mendacem locuti estis?«  Quod nimirum ne impunitum fieri mendaciter arbitrentur, et tam de sua uidentium fallacia, quam ultoris negligentia glorientur, consequenter prophetarum iudex eos apertius comminatur, cuius minarum ueritas effectu indeclinabili confirmatur, nisi forte conuerso peccatore, et ipse misericorditer conuertatur. »Quia, inquit, locuti estis uana, et uidistis mendacium, erit manus mea super prophetas, eo quod deceperint populum meum, dicentes: Pax, et  non est pax .« Isti sunt prophete qui cum suo uel maligno spiritu seducuntur, et lucis angelo seducente in errores profundissimos inducuntur, auditores miseros festinant eisdem maculis irretire, auresque prurientes, et si falsis tamen gratis sermonibus delinire. Ab his quippe quorum uita uitiis deprauatur, et ad docendum ceteros quedam eis uelut auctoritas delegatur, quorum cum oculum interiorem suffusio teneat corruptiua, tamen uidentes asserit estimatio presumptiua: ab his, inquam, malum grande in populum, et contagio deriuatur, qui seductus seductores predicate uisionis merito ueneratur. De quibus per Ieremiam Dominus: »A prophetis, inquit, Ierusalem egressa est pollutio super omnem terram .« Cum deberent  pollutos uerbis sanctioribus emundare, ignorantia steriles doctrine salutaris irrigo fecundare, cecos et hebetes per uiam ducere ueritatis, peruerse uiuentibus tam uerbo quam exemplo incentiuum prebere sanctitatis; econtra eos qui sunt in sordibus, faciunt plus sordere, inscitia caligantes superducta falsitatis nebula penitus non uidere, interno uisu perdito per errorum deuia precipites euagari, malis implicitos peioribus implicari. Qui cum se dicant esse prophetas Ierusalem, propter excellentiam uisionis, pacemque predicent non freti patrocinio diuine missionis, reuera pseudoprophete inueniuntur esse potius, Babylonis, quos malignus instigat spiritus blandimento seductorie iussionis. In quorum cordibus cum iubentis uenena mollius  infunduntur, eorum mentes et lingue uera pace perdita confunduntur, et que nequiter sunt infusa pleno uase in queque proxima refunduntur, et super omnes qui solam terram sapiunt, perniciosius effunduntur. A quorum auditu suos Deus miserans diligentius reuocare, et ne temere seducantur intendit prudentius informare, ostendens huiusmodi prophetas debere penitus non audiri, quos constat suo magis quam Dei spiritu ad loquendum procaciter erudiri. »Nolite, inquit, audire uerba prophetarum qui decipiunt uos. uisionem cordis sui loquuntur, et non de ore Domini. Non mittebam prophetas, et ipsi currebant; non loquebar ad eos, et ipsi prophetabant .« uidetis istos ad predicandum currere, sed non mitti, intelligere, ut aiunt,  sed intra Dei sanctuarium non admitti, ore Domini non consulto cordis sui proferre uisionem, suum sequi spiritum, non mittentis debitam iussionem. Quo contra Paulus: »Quomodo, inquit, predicabunt, nisi mittantur?«  Istos ergo qui predicant, cum tamen non mittantur, qui de corde falsa suo, et fallacia uerbosantur, non prophetas fecit uerax inspiratio, non uidentes, sed falsa estimatio, et fallax elatio presumentes. Ceterum illos quorum uita opere uoluntario iam non sordet, quorum linguam et sermonem interna conscientia non remordet, a quorum tam affectu quam effectu superueniens spiritus queque offendicula gratis eliminat, hoc nimirum ad prophetandum abundantiore  gratia nonnunquam illuminat.

Quos etiam aliquando cecos facere idem spiritus inuenitur, cum prudenti consilio nondum eis occultorum notitiam impertitur, ut subtracta uidendi gratia feruentioris instantie sollicitudine requiratur, et cum forte inuenta fuerit, humilioris diligentie sinu auidissimo teneatur. »Quod innuens Eliseus dicit ad Giezi: Dimitte illam, anima enim eius in amaritudine est, et Dominus celauit, et non indicauit mihi .« Eliseus, etsi multa iam pridem uiderat oculis interioribus Spiritu sancto eruditis, nescit tamen inpresentiarum quid sibi postulet Sunamitis, et forte ad sciendum non sua ipsius culpa, uel merito caligabat, sed diuina gratia suam in hoc solius gloriam demonstrabat. Denique  in Euangelio: »Neque hic peccauit, ait, neque parentes eius, ut cecus nasceretur, sed ut manifestetur gloria Dei in illo .« Istum non sua cecum, non parentum fecit iniquitas, et a nullo hominum recte argui debet hec cecitas, quam ad hoc solum diuina bonitas uoluit apparere, ut in ea posset eius gloria excellentius eminere.

Qui uero interne lucis refuga, corrupte 646 uitio uoluntatis incurrere non formidat precipitium noxie cecitatis; iste non solum nullo supremi testimonio iudicis excusatur, sed ut sui auctor dispendii, iuste ueraciter accusatur. De qualibus in Euangelio: »Si cecus, ait, ceco ducatum prestet, ambo in foueam cadunt .« Quia ergo qui se ipsum mutum, uel surdum, uidentem, uel cecum fecerit,  argui promeretur, quem uero Deus fecerit, commendabilis, uel saltem excusabilis perhibetur, recte admonetur Moyses, ut errorem uoluntatis proprie non sequatur, sed in loquendo uel tacendo, maioris imperio prudenter obsequatur. »Quis fabricatus est mutum, et surdum, uidentem et cecum, Nonne ego?«  Ego, ait, et solus debui, et recte potui esse talium fabricator, qui omnium, que iusta sunt, sum iustissimus operator, quorum si quis alius mihi quidem contrarius esse presumpserit attentator, dum esse uult sui iuris, aliorum inuenitur reprehensibilis usurpator. Perge igitur, et ego ero in ore tuo, doceboque te quid loquaris. Perge, ait, et renuntians decreto proprie uoluntatis, fiducialiter obsecunda precelse imperio maiestatis,  et ego potens, imo omnipotens ori tuo inseram quid loquaris, ut mea tam potentia quam beneuolentia doctus et eloquens habearis. At ille nondum satis hisce monitis confortatus, sed tenax propositi, et infirmitatis proprie amplius debito recordatus: »Obsecro, inquit, Domine, mitte quem missurus es .« Non uideo, ait, qualiter sufficere ualeam huic indicto, quomodo Pharaonem conueniens, possim educere filios Isrel de Egypto; sed mitte celerius quem preuideo quandoque te missurum, quem scio quidquid iusseris potentialiter expleturum. »Et iratus est, inquit, Dominus in Moysen .« Quia Moyses preceptori aurem promptam uel animum non inclinat, se ab eo quod iubetur, adhuc  pertinaciter resilit et declinat, eumdem preceptorem Scriptura perhibet succensere, et ipsi Moysi fratrem suum propter maioris eloquentie gratiam adhibere. »Aaron, inquit, frater tuus, scio quod eloquens sit, ipse loquetur pro te ad populum, et erit os tuum .« Hoc audito, Moyses tandem cedit, et mandato prebens aurem ab eo ulterius non recedit, sciens plane et sentiens eum inculpabilem non haberi, qui iussus loqui bona, contenderit sub silentio contineri. Quod propter et Ieremias non potuit excusari cum ad tale uocatus negotium elegit potius feriari, attendens et suam pueritiam, et pueritie non esse peritiam ad loquendum, eidemque imperitie nondum esse tempus conueniens ad docendum. »Ecce, ait, nescio loqui, quia  puer ego sum. Et Dominus: Noli, ait, dicere: Puer ego sum, quoniam ad omnia que mittam te, ibis, et que mandauero tibi, loqueris .« Etsi, ait, etate immatura tibi adhuc uideris pregrauatus, ut explere nondum sufficias iniuncti negotium famulatus, in eo tamen in conspectu digne satis non eris excusatus, si audito mandato, fueris pertinaciter refragatus. Abiit ergo Ieremias, et etatis oblitus iunioris, obedire non distulit digno auditui preceptoris, ne si ab eo per culpabile silentium diutius pertinax resiliret, iusto exigente iudicio, ad penale silentium deueniret.



CAPUT LXXXIX. De penali silentio.

Nam et penali silentio teneri plurimos inuenimus,  quos iram incurrisse culparum merito comperimus; qui cum uel tacendo, uel loquendo negligenter corruerint in delicta, consequenter eis inflictum est silentium ex uindicta. Luca referente cum aduersus Christum scribe et sacerdotum principes conuenirent, ut in sermone eius reprehensibile quidpiam inuenirent, quesierunt sollicite utrum dari Cesari census debeat, uel tributum, an hoc potius uideatur contra iustitie regulam constitutum. Cuiusmodi proposita diligentius questione, uidens Christus dolum et fraudulentiam in sermone, iubet sibi numisma, uel denarius afferatur, querens cuius in eo superscriptio forme uel imaginis habeatur. At illi: Cesaris, inquiunt, et ille: Ergo, ait, si iustitie uultis merito commendari, que unicuique id quod suum  est iubet dari, que sunt Cesaris, integra Cesari resignate, et que Dei sunt, Deo similiter non negate . Ille quidem uultus sui lumen super nos signauit, eoque signaculo nos sibi proprios assignauit, ut cum reddimus Cesari quod esse ius regium iam tenemus, lege pari Deo quod suum est, iuste et fideliter resignemus. »Et non potuerunt, inquit euangelista, uerbum eius reprehendere coram plebe, et mirati in responsione eius tacuerunt .« Respondente Christo, uerbum eius dolosi non arguunt auditores, ne plebs eos reliqua falsitatis iudicet amatores, et ad responsa eius digna laudibus obstupescunt, stupentes et attoniti urgente iustitia conticescunt. Quia enim in responsis eius reprehensibile quidpiam non uidebant, et eorum laudibus  malitie facibus inuidebant, digna sententia ultricis iustitie percelluntur, dum qui ueritati non adgaudent, iacere compelluntur. uellent quippe illum reprehensibiliter potius respondisse, et eis euidenter accusandi aditum prebuisse, uel saltem responsioni eius presentem populum non fuisse, ut absente illo possent eum liberius uel mendaciter arguisse. Cuiusmodi 647 occasio quia eis penitus non est data, sed omnis accusandi opportunitas est ablata, ne se forte esse gaudeant impunitos, pena grauissima feriuntur, dum non electione propria sed ultione coactiua silentio reprimuntur. Nihil enim malitiosi quilibet sibi grauius estimant imminere, quam si uetiti fuerint concupitam malitiam exercere, si tanto  denique obstaculo uelit eos potens ultio cercere, ut aduersus ueritatem, uel non ualeant, uel non audeant respondere.



CAPUT XC.

Quod Mattheus innuit cum ducit ad medium Sadduceos, et eis confutatis consequenter etiam Phariseos, quorum illi fide clauda negant esse resurrectionem, isti uere hebetes obiectam Christi non ualent soluere questionem. Sadducei de uxore septiuira diligentius sciscitantur, quam septem fratres habuisse uiros post inuicem protestantur, iuxta quod Moyses filiis Isrel uoluit imperare, ut defuncti fratris superstes frater uxorem sibi debeat copulare. »In resurrectione, inquiunt, cuius erit de septem uxor? Omnes enim habuerunt eam .« Et Dominus: »Erratis, inquit, nescientes Scripturas neque uirtutem Dei: in resurrectione enim neque nubent neque nubentur, sed sunt sicut angeli Dei in celo .« Error, ait, uos nimius occupauit, uestra uos malitia nequiter excecauit, nescientes in Scripturis cuiusmodi ueritas predicetur, Dei uirtus in defunctis quam efficaciter operetur. »Ego sum Deus Abraham, Deus Isaac, et Deus Iacob, non est Deus mortuorum, sed uiuentium .« Abraham, Isaac et Iacob uiam carnis uniuerse procul dubio sunt ingressi, et de terra existentes ad terram lege communi omnium sunt regressi, quorum tamen se Deum eterna ueritas protestatur, ut eos iam non mortuos, sed in eternum uiuere cognoscatur. Non enim illorum ueraciter  Deus esset, si non eos uiuere certum esset, quia is quem uerum Deum sine dubio constat esse, eorum qui non sunt, non potest ueraciter Deus esse. uiuunt ergo spiritu, et si eos carne mortuos constat esse, quorum se Deum, uiuens, uerax, interminabilis dicit esse, quem non mortuorum, sed uiuorum potius Deum credit, quisquis ueraces terminos sane fidei non excedit. Huic dicto Sadducei nichil referre ualidum potuerunt, et hostes ueritatis confusione confusi tacuerunt, egre satis ferentes quod nec illius potuerunt sententiam infirmare, nec errorem suum ueris responsionibus confirmare. »Audientes, inquit euangelista, Pharisei quod silentium imposuisset Sadduceis, conuenerunt in unum, et interrogauit  eum unus ex eis doctor, tentans eum: Magister, quod est mandatum magnum in lege?«  uidentes Pharisei quod Sadducei nichil penitus responderent, et disputanti Christo in nullo resistere preualerent, arbitrati sunt sese melius quesituros et quesito conanti soluere longe argutius responsuros Solebant autem Pharisei et Sadducei ab inuicem dissentire, et sensu dissono ueritati plurimum contraire, et cum alii alios in aliquo poterant preuenire, uidebantur sibi non paruum laudis meritum inuenire. Hoc propter Pharisei ad inquirendum subtilius accinguntur, et inquisito uerborum retia tendere moliuntur, ut, cum manifestum fuerit sese et sciscitari melius, et respondenti argutius obuiare, uideantur eos, quibus inuident, superare. Sed Christus  ad istorum quoque prudentius respondens inquisita, nequam propositum solutione reprimit expedita, et sic studet eorum tendiculas siue laqueos expedire, ut eos ulterius, uel non ualeant, uel non audeant resarcire. Querente quippe Phariseo: »Quod est mandatum magnum in lege? Diliges, inquit, Dominum Deum tuum ex toto corde tuo,« etc.  Et ne parum solutione tam explicita retundantur, sed amplius questione superaddita confundantur: congregatis eisdem Phariseis, interrogauit eos dicens: »Quid uobis uidetur de Christo, cuius filius est? Dicunt ei: Dauid. Ait illis: Quomodo ergo Dauid in spiritu uocat eum Dominum, dicens: Dixit Dominus Domino meo, etc. Si ergo Dauid, ait, uocat eum Dominum, quomodo  filius eius est?«  Pharisei qui sicut Sadduceis, ita et Christo presumunt inuidere, cecati malitia questionem propositam non ualent peruidere, et cum ad eam nichil sciant congruum respondere, confusi inscitia compelluntur penaliter conticere. Nam quia non habent in quo illius responsa conuenientius reprehendant, et intellectus deficit quo requisita subtilius apprehendant, presumptiuam spem inanis uictorie iam seponunt, et in eius presentia ulterius loqui similia non apponunt. De quibus Mattheus subiungit: »Et nemo poterat respondere ei uerbum, neque ausus fuit quisquam ex illa die eum amplius interrogare .« Sic etiam apud Mattheum, et Lucam timore demones cercentur, ne assumpta licentia iuxta libitum uerbosentur,  et non propter blasphemiam, que sua est demonum, inflicto silentio percelluntur, sed etiam ab inchoatis Christi laudibus repelluntur. »Demonium, inquit, exclamauit dicens: Quid nobis et tibi, Iesu Nazarene? uenisti perdere nos. Scio qui sis sanctus Dei. Et comminatus est ei iehsu dicens: Obmutesce .« Quoniam »non est laus pretiosa in ore peccatoris ,« dum inspector intimus non labium exterius, sed internam attendit conscientiam laudatoris, laudes 648 suas Christus non acceptat, quas audit ore demonum uentilari, sed reprobos laudatores iubet silentio cruciari. Cum aliquem non bene meritum uexat potens indignatio punientis, habet remedium qualecunque ipsius miseria  patientis, scilicet dolores intimos uocibus querulis effutire, si concedatur iudicem precibus, siue laudibus conuenire. Si autem miser sub manu iudicis compellitur et sufferre, et sufferens inflicto silentio uerbum remedii non proferre, dolor intimus clauso spiraculo grauius augmentatur, et, ut clibabanus estuans, miser misere cruciatur. Cum itaque iehsu grauius demones uult punire, eosdem seuero iudicio precipit obmutire, ut qui nolunt culpam digna penitentia consopire, non possint uel loquendo pene remedium inuenire.



CAPUT XCI.

Ea forma Paulus, cum audiret suas laudes a spiritu Pythonico predicari, et illius preconio iustitiam suam nescientibus indicari, nequam attendens  meritum, preconium non curauit, et eidem spiritui penale silentium imperauit. »Clamauit, inquit, spiritus dicens: Isti homines, serui Dei excelsi sunt, qui annuntiant uobis uiam salutis. Hoc autem faciebat multis diebus. Dolens autem Paulus, et conuersus, spiritui dixit: Precipio tibi in nomine Iesu Christi, exi ab ea .« Sciens Paulus quod Dei beneplacito non concordet, ut is laudes proferat cuius linguam perdita mens remordet, mauult ut Pythonicus spiritus conticescat, quam illius laudibus sua iustitia populis innotescat. Et quid mirum si exigente culpa immundus inuenitur spiritus obmutire, cum etiam uir iustus Zacarias mereatur idem supplicium inuenire, ut scilicet cum uerbo Dei per angelum incredulus habeatur, in  ultionem delicti festino silentio puniatur? »Ait ad illum angelus: Ne timeas, Zacaria, quoniam uxor tua Elizabeth pariet tibi filium. Et dixit Zacarias: Unde hoc sciam? Ego enim sum senex, et uxor mea processit in diebus suis. Cui angelus: Ecce, inquit, eris tacens et non poteris loqui usque in diem quo hec fiant, pro eo quod non credidisti uerbis meis .« Nuntiante angelo uxorem ueterem nouo munere parituram, et bone sobolem indolis de ueteranis parentibus nascituram, humana hebetudo celesti non satis consonat armorie, et fides claudicans linguam obligat Zacarie. Et recte qui loquenti Angelo non uult paria respondere, qui celesti preconio non aurem credulam adhibere, huic supplicio inuenitur iudicialiter subiacere,  ut, cum loqui uelit, cogatur ex opposito conticere.

Denique ob hoc illa uirgo uirginum commendatur, et Elizabeth nuntiante , beata merito fidei predicatur, quod cum angelus intenderet ei facere deoperta, que cunctis retro seculis fuerant inexperta, cum ei nuntiaret effectum proximum geniture, que miro et ineffabili modo excederet uim nature, illa etsi, ut iuuencula, uidetur loquentem angelum muliebriter expauisse, tamen inuenitur mire constantiam fidei tenuisse, et loquenti magna, satis conuenientia respondisse. Admirans quippe uirgo tenera de profectu, promissionis gratuite non dubitat de effectu, et habens fidem certam super  rem non mediocriter gratiosa, super solo rei modo efficitur commendabiliter curiosa. »Quomodo fiet istud?« Non dubito, ait, quin fiat ueraciter quod dixisti, sed quoniam quomodo id fieri debeat, non dixisti, sicut certam me fateor de iam dicto, sic nimirum sollicitam de non dicto. Dic igitur quomodo fiet istud? Nam quia nondum uiri complexibus acquieui, et, quod amplius est, in futuro acquiescere non decreui, quero sollicite qualiter impleatur, quod nisi uiro cognito nullis retro seculis impletum declaratur. »Et ille: Spiritus, inquit, sanctus superueniet in te , etc.« Quia uirgo angelico auditui non resistit, super modo requisito suspensa diutius non existit, et auditis omnibus que angelus magna et mirifica nuntiauit, illa humilitatis uerbo  fidem suam in clausula commendauit. »Ecce, inquit, ancilla Domini, fiat mihi secundum uerbum tuum .« Ista responsio, ista fides, ista humilitas, non iram, non iudicium experitur, ad hanc succensere non angelus, non iudex superior inuenitur, hanc probrosa correctio, hanc pena durior non affligit, huic manus ultoria penale silentium non infligit. Nam et angelus humile uerbum uirginis acceptauit, que super hac nouitate diffidens, non recalcitrans disceptauit, et superueniens spiritus eam non solum prole noua sine grauamine reddidit onerosam, sed etiam sopito muliebri silentio, sermone laudabili copiosam.

Inde est quod Ioanne iam concepto de parentibus ueteranis, uirgo matrem illius salutare et uisere  uoluit in montanis, ut concepto fetu supra spei terminos uel nature, acciperent sermone uicario solatium ab inuicem pariture. Sciens autem et sentiens Elizabeth uenientem uirginem in utero de spiritu iam habere, tam mire nouitati uoluit, prout decuit, adgaudere, et fidem uirginis tenere que angelo, imo Domino firmiter crediderat, predicauit, et complenda que predicta fuerant, prophetauit. Repleta est, inquit, Spiritu sancto Elizabeth, et exclamauit uoce magna dicens: Benedicta tu inter mulieres,« etc.  Et infra: »Benedicta que credidisti, 649 quoniam perficientur ea que dicta sunt tibi a Domino .« Ad hanc uocem prophetisse Maria silentio non tenetur, sed plena Spiritu sancto ad depromendum canticum promouetur,  eligens de accepti nouitate muneris sic letari, ut etiam postfuturos inueniatur grato sermones beneficio consolari. »Magnificat, inquit, anima mea Dominum,« etc.  uidetis feminas uno in cubiculo residentes non leuitate feminea, sed prophetico Spiritu colloquentes, laudes concinere, texere prophetias, a quibus se interdum feriari grauatur incredulus Zacarias. Trium quippe mensium spatio eodem conclaui uirgo et mulier detinentur, in quo non solum affectu, sed etiam sermone mutuo confouentur, amantes simul esse, non ut textrino operi manus sedulas instantius applicarent, sed ut diuinas laudes iucundo colloquio gratius explicarent. Dum autem iste religioso studio, uel  studiosis laudibus occupantur, dum de illo indefesse cuius erant plene Spiritu uerbosantur, legalis ille presbyter quia digna fide loquenti Angelo non respondit, confusione confusus sub penali silentio se abscondit. Sic nimirum quibusdam, a quibus aure credula non auditur, Dominus per Isaiam comminari terribiliter inuenitur, ut sicut in Euangelio, sic prophetarum oraculo planius cognoscatur, quod auditum obduratum penalis confusio prosequatur. »Pro eo, ait, quod uocaui, et non respondistis; locutus sum, et non audistis: ecce serui mei letabuntur, et uos confundemini .« Cum serui exsultant qui loquentem Dominum audierunt, qui uocanti misericorditer aure prona fideliter responderunt, illi profecto confusione merita confunduntur,  qui eum non audisse uel audito non respondisse manifestius cognoscuntur. Quod uero de obduratis auditoribus predicit Isaias, hoc etiam protestatur loquens eodem spiritu Ieremias, quia et si loco et tempore prophete ab inuicem sunt disiuncti, eodem tamen sensu eius, qui semper idem est, operante spiritu sunt coniuncti. »Nunquid, ait, me ad iracundiam prouocant, dicit Dominus?«  Nunquid in semetipsos in confusionem uultus sui, cum mali Domini presumunt ad iracundiam prouocare, non possunt tamen illi quidquam noxium irrogare, quia, et si nouimus nostra illi, cum mala sunt opera, non mediocriter displicere, certum est tamen ei quidquid egerimus non nocere. Cum igitur quod agimus uero iustitie damnatur iudicio, nobis  pena, nobis debetur confusio, in Creatorem nostrum, culpam siue penam iustitia non refundit, sed auctores mali lesa conscientia, uel pene experientia nos confundit. In quo autem illi et prius offenderint, et confusi fuerint, consequenter paulo superius per eumdem prophetam insinuat Dominus euidenter, dicens illos et sua monentis uerba humilitate debita non audisse, et ob hoc iram eius et irascentis iudicium incurrisse. »Quia locutus sum ad uos, inquit, et non audistis, uocaui uos, et non respondistis: faciam domui huic in qua uos habetis fiduciam, sicut feci Silo, et proiiciam uos a facie mea .« Domus ista cui Dominus terribiliter comminatur, quam se destructurum exigente peccato populi minaciter protestatur, Ierusalem est,  in qua sibi templum preceperat fabricari, et in eo nomen suum a deuotis et humilibus inuocari. Olim quidem in Silo tabernaculum et arca federis habebatur, cum Heli ueteranus, et post Heli, Samuel sacerdotio fungebatur, illucque ex precepto Domini cunctus Isrel confluebat, et ei coram arca laudes, preces, hostias offerebat. Cum uero Deum idem populus ad iracundiam implacabiliter prouocaret, et peccata uetera nouis superuenientibus cumularet, locum illum Deus seuero iudicio reprobauit, et arca sublata religionem pristinam annullauit. Unde postea Dauid: »Repulit, inquit, tabernaculum Silo, tabernaculum suum, ubi habitauit in hominibus .« Repulso quippe tabernaculo in quo  Deus primitus habitauit, non illuc ultra populus orandi gratia properauit, quo Deus primitus habitauit, non sua illic munera deuoti et alacres obtulerunt, non uota precantium, non laudes, non cantica sonuerunt. Sic nimirum locus ille religioni antea dedicatus, sacerdotum presentia, concursu laudantium frequentatus, ira tandem preualente in nichilum reputatur, et honore sopito celebri, penali silentio deputatur. Cuius honorem Deus ad montem Sion uoluit pertransire, et exstinctos religionis cineres suo illic flante Spiritu reignire, imo maioris sanctitatis priuilegio locum illum uoluit consecrari, multo maiore gloria, diuitiis maioribus honorari. De quo et Dauid: »Elegit, inquit, montem Sion quem dilexit .« Descriptione quippe Dauid,  succedentis uero ministerio Salomonis, templum sibi fieri uoluit Deus in monte uisionis, in quo pridem Abraham filium suum Isaac non renuit immolare, et reuocante angelo nichil mali puero pater obediens irrogare. In quo templo suum nomen, suam quasi presentiam Deus uoluit sic adesse, suis digna petentibus suam sic beneuolentiam presto esse, ut cunctis ire uolentibus certum esset, quod in illo et templo et loco ueraciter Deus esset. De quo Dominus ad Salomonem: »Sanctificaui, ait, domum hanc quam edificasti, ut ponerem nomen meum ibi in sempiternum, et erunt oculi mei, et cor meum ibi cunctis diebus .« Hec autem domus siue templum ab ortu solis usque ad occasum fame beneficio diuulgatur 650, eiusque formam mire conspicabilem  omnis audiens admiratur, et erga illud multo magis affectu deuotissimo deuincitur quisquis eius sanctitatem presentialiter experitur. Denique et regina Saba uenit a finibus terre audire Salomonem , optans summopere auditi operis assequi uisionem, qua percepta, nullius momenti uisa est rumoris fuisse magnitudo, dum eam supergressa est presens rerum mirabilium certitudo; nam cum plerumque fama soleat ueritatem rei excedere, et iuxta quemdam ethnicum, »eundo sibi uires acquirere,« in predicando tamen que qualiter Salomon operatur, huius uaga loquacitas rerum magnitudine superatur. Hec autem domus Domini quam Salomon expensis multis, multo fecerat cum labore, eiusdem tempore Salomonis et multorum  post inuicem regum digno perstitit in honore, donec ultimus regum Iuda regnum tenuit Sedecias, cuius pater exstitit iustissimus rex Iosias. Ea tempestate malitia regis et populi sic excreuit, sic omnem fere iustitiam superexcedens iniquitas aboleuit, ut Deus ultra non sufferens, decerneret subuertere opus illud magnum et mirificum Salomonis, imo totam Ierusalem igne uel exercitu Babylonis. Apprehensum quippe Sedeciam crudelis Nabuchodonosor excecauit, et auaris opibus tam domum Domini, quam domum regiam spoliauit, incensaque ciuitate, ciues, quos diuina superincumbens ultio perurgebat, in Babylonem transtulit, cui regali potentia presidebat. In qua per annos septuaginta  duro sub imperio deprimuntur, et erratus ueteres presenti exsilio soluere compelluntur, quia et culpam diutinam non nisi amarior disciplina, et morbum induratum non nisi districtior curare preualet medicina. Per id temporis quo tribus Iuda et Beniamin Babylonem duram incoluit, templi religio quam iubente Domino Salomon deuotus instituit, more debito, honore solito prorsus non uiguit, sed tanto silentio templum, ciuitas, totius Iude regio condemnatur, ut non illic festiua solemnitas, non solemne gaudium, non uox laudantium audiatur. Quod antequam fieret, sermone Deus prophetico uoluit predicari, et per Ieremiam longo ante tempore nuntiari, ut uel auditum posset a penitentibus euitari, uel non penitentes inexcusabilius condemnari.  Hoc est quod dictum est: »Faciam domui huic, sicut feci Silo .« Sicut locum illum non iam commendat pristina sanctitudo, non eum sacerdotes, non frequentat populi multitudo, sed culpis exigentibus probrosa detinet solitudo, penale silentium, situs et negligentie turpitudo, sic istam domum meo eque nomini dedicatam, iusto iudicio incumbente, silentio faciam desolatam.

Nec solum domui quam specialiter Salomon diuino cultui dedicauit, quam auro diuitem, specie mystica decorauit, uerum etiam toti ciuitati grauem inferam lesionem, grauique lesione totius Iudee destruam regionem. »Dabo, inquit, Ierusalem in aceruos arene, et ciuitates Iuda in desolationem, eo quod non sit habitator « Et per Micheam  prophetam similia comminatur: »Sion, ait, quasi ager arabitur, et Ierusalem in aceruum lapidum erit, et mons domus in excelsa siluarum .« Quod dicit Sion quasi agrum arari, et Ierusalem in aceruos lapidum commutari, aperte innuit euersionem perdite ciuitatis, que peruersis moribus incurrens dispendium pristine sanctitatis, enormitate scelerum, scelerata magnitudine prauitatis euerti promeretur, et uelut ager uacuus complanari, et prerupta eius edificia in uiles aceruos lapidum reuocari. Hi nimirum qui captas ciuitates potenti odio subuertebant, quas non facile restaurari, nec reduci in pristinum cupiebant, plerumque uelut agrum aratro ad usque solum dirutas  exequabant, et domos necessarias in lapidum cassam congeriem reuocabant.

Quo facto, non ciuis illic, non iam incola remanebat, qui ubi uel quomodo remaneret, perditis omnibus non habebat, locumque perditum non possessor pristinus incolebat, quem redactum in solitudinem hostilis immanitas obtinebat. Expulso autem possessore, et a suis finibus elongato, euersis edificiis et loco penitus desolato, iam illic quidquam boni, quidquam gaudii iuxta solitum non auditur, et eo non audito, quid nisi silentium inuenitur? Quod per predictum Ieremiam Iudeis Dominus comminatur. »Quiescere faciam, inquit, de urbibus Iuda, et de plateis Ierusalem uocem gaudii et uocem letitie, uocem sponsi et uocem sponse, in desolationem enim erit terra  ;« quia, ut superius dictum est, »Locutus sum ad uos, et non audistis; uocaui uos, et non respondistis :« non accipiet uestra prosperitas incrementum, sed terra uestra desolationis incurret detrimentum, et ea desolata, solemnitatis uestre loquacitas conticescet, et de uestris urbibus uox gaudii et uox letitie conquiescet. Nullus uobis optatum gaudium nuntiabit, nullus uos ad spiritalem letitiam excitabit, nullus uobis Pauli commonitorium personabit, nullus carmen Dauidicum grato ministerio propinabit. »Gaudete, inquit Paulus, in Domino, iterum dico, gaudete .« Et Dauid: »Letamini, ait, in Domino et exsultate, iusti .« Sponsus quoque, id est Christus, uos odio habitos non monebit, non ei Sponsa, id  est fides ecclesiastica respondebit, non denique doctor uigilans de profectu auditorum gloriam assequetur, non uir obediens 651 insignes uictorias eloquetur. Huius gaudii, huius letitie, huius sponsi, huius sponse de Iuda et Ierusalem uox quiescet, cum sublato habitatore terra penitus obmutescet, cum quod sermone prophetico illis peccantibus est predictum, penitentia non tergente, superuenerit maledictum. De quo per eumdem Ieremiam longe infra dicitur: Si non audieritis me, dabo domum istam sicut »Silo, et urbem hanc dabo in maledictionem .« uidetis eos qui offenderint Creatorem, qui obdurato corde audire contempserint monitorem, cum a sua malitia nullo reuocari ualeant interdicto, ad ultimum desolationis graui subiici maledicto.  Maledictum autem magis graue, magis intolerabile non uidetur, quam si forte Silo, Iudea et Ierusalem cequetur, si quemadmodum illic non incola, non qui diuinas laudes concinat, iam ualet inueniri compellatur Ierusalem penam similem experiri.



CAPUT XCII.

Ad cumulum uero penalis supplicii quod infertur accedit quod eiusdem maledictionis presentia non differtur, et non dentes filiorum parentibus unam acerbam comedentibus obstupescunt, sed ipsi comedentes inflicto stupore merito contabescunt. Multo ante tempore cum super nuntiis regis Babylonis aliquantum excederet Ezechias, ad arguendum eum  ex precepto Domini missus est Isaias, et quam Ieremias desolationem proximam predicauit, longe post futuram Isaias diuino spiritu prophetauit. »Ecce, inquit, dies uenient et auferentur omnia que in domo tua sunt, et que thesaurizauerunt patres tui usque ad diem hanc, in Babylonem, et de filiis qui exibunt de te quos genueris, tollent et erunt eunuchi in palatio regis Babylonis. Et dixit Ezechias: Bonus sermo Domini quem locutus est, fiat tantum pax et ueritas in diebus meis .« Cum propheta regi uentura quedam incommoda protestatur, eumdem regem non mediocriter consolatur, quod ea que ueraciter noxia predicuntur, non suo sed suorum filiorum tempore complebuntur. »Tollent, inquit propheta, de filiis tuis, et erunt eunuchi  in palatio regis Babylonis. Et ille: Fiat tantum pax in diebus meis.« Et si grauor, ait, quod mala meis posteris infligentur, et ex illis nonnulli abscisione inter Babylonios affligentur, in hoc tamen sentio Deum mihi propitium subuenire, quod hec mala non compellor presentialiter inuenire, quod iuxta uotum meum meis temporibus pax habetur, et effectum prophetie uentura posteritas patietur. Cuiusmodi solatium quod de dilatione accipit Ezechias, in prophetando non contulit suis auditoribus Ieremias, quia calamitatis grauem instantiam quam predixit, non filiis, non filiorum filiis sic addixit, ut innueret parentes eam, qui presentes aderant, non uisuros, imo eos qui meruerant, asserit presentialiter perpessuros. Quia enim obduruerant ut diuina monita  non audirent, ut auditui prophetico nullatenus credentes obedirent, desolationem, quam per eum Dominus illorum auribus nuntiauit, eorumdem oculis uindex seuerior realiter demonstrauit. »Ecce, inquit, ego auferam de loco isto, in oculis uestris, et in diebus uestris uocem gaudii et uocem letitie, uocem sponsi et uocem sponse .« Signum est ut qui effrenata licentia nequiter operantur, eisdem mala pro meritis infligantur, et qui nolunt a uitiis, cum leta suppetunt, abstinere, compellantur letis deficientibus tristia sustinere.

Et notandum quod his quos his quos exigentibus culpis tristia uult sufferre, iratus iudex minatur silentium se inferre, quia sicut tristitia est pena malitie, ita silentium opus tristitie. Sicut enim  gaudium et letitiam quedam loquacitas comitatur, dum a loquendo que sentit, uix quisque hilaris temperatur, quia mens ipsa tunc suo magis gaudio delinitur, cum interna iucunditas uerbis forensibus effutitur; sic nimirum cum quemuis miserum tristitie nox obducit, eidem consequenter graue silentium superducit, ut miser eo inueniatur miserius cruciari, quo uel non licet suauia, uel non libet sensa noxia uerbosari.

Quod autem suauia quisque libentius uerbosetur, et cum leta suppetunt, graue silentium relegetur, per eumdem prophetam innuit Dominus cum post mala, post tristia que premittit, meliora, letiora ciuitati miserans repromittit. »Ecce, inquit, ego conuertam conuersionem tabernaculorum Iacob, et  tectis eius miserebor, et edificabitur ciuitas in excelso, et templum iuxta ordinem suum fundabitur, et egredietur de eis laus uoxque ludentium uel laudantium .« uidetis quia cum tristibus redditur optata prosperitas, cum meroris terso gelu uerna montes diffundit hilaritas, ipsa diffusio graui silentii repagulo non tenetur, sed ex eis laus, uoxque laudantium uel ludentium egredi perhibetur. Denique cum post longam hiemem eius incommoda iam pelluntur, cum uerna temperie nix et glacies resoluuntur, cum reddito cursu aquis, libertate solita iam feruntur, cum laxata superficie terre noua gramina producuntur, cum herbe pullulant, prata ridentia uiridescunt, cortex arborum reuiuiscit,  gemme turgent, ramuli iam frondescunt, cum sol lucidior, er purior inuenitur, cum grata nouitate inferior hec uniuersitas insignitur; tunc nimirum auicule inuentum gaudium 652 non ferentes, secretum interius quali possunt eloquio proferentes, miro cantu uel garritu gaudent perstrepere, et per siluas, hortos, arbores loquaci uolatu discurrere. Quia enim sentiunt terram noua temperie laxiorem, siluas ameniores, erem leniorem, in quibus inueniunt, pastum solito largiorem, incongruum ducunt ea silentio premere longiori, et non potius reddere laudes garrulas largitori. Ad cuiusmodi laudes illos etiam Dominus exhortatur, quos post dictam miseriam promissione gratuita consolatur, uolens ut eorum prosperitas non uelut sub modio delitescat,  sed remoto silentio, clamosis laudibus innotescat, »Exsultate, inquit, in letitia Iacob, et hinnite contra caput gentium, personate, canite, et dicite: Salua, Domine, populum tuum et reliquias Isrel .« Cum Dominus afflictum Iacob dignabitur uisitare, et post longam tristitiam, ad gaudium et letitiam reuocare, ille contra caput gentium a quo pressus fuerat, canet, hinniet, personabit, et ei tandem uicto liber redditus insultabit, liberatorem suum deuote et plausibiliter inuocabit. »Salua, inquit, Domine, populum tuum et reliquias Isrel.« Iste cum post longam tristitiam optato gaudio refouetur, ad rumpendum silentium causa duplici perurgetur, quia et adiutori suo dignis laudibus exsultare, et oppressori suo gaudet plurimum  insultare. Suo quippe adiutori quodammodo uidetur inuidere, qui accepto beneficio non uult gratias exhibere, qui detrectat cum laudabiliter confiteri, cuius dono sentit graui sese calamitatis compede non teneri. Cuiusmodi uitium non incurrunt de Babylonia liberati, sed uerbosas laudes diuine referunt largitati, et reuersi ad locum quem desertum reddiderat desolatio gemebunda, liberatorem suum uoce predicant letabunda. Quod infra per eumdem Ieremiam predicitur. »Adhuc, inquit, audietur in loco isto uox gaudii et uox letitie, uox sponsi, et uox sponse, uox dicentium: Confitemini Domino exercituum, quoniam bonus .« Educti de Babylonia cum sedes pristinas obtinebunt, internam letitiam torpenti silentio non fouebunt, quia minus  habet gratie quidquid prosperum mens interior experitur, si non foris consonare lingua loquacior comperitur. Rumpentes igitur claustra silentii, uocali gaudio personabunt, liberatoris sui potentiam, imo potentem beneuolentiam predicabunt, ne uel eius munificentie  sint ingrati, uel suo gaudio detrahant, ignauo silentio mancipati. Ad cuius cumulum gaudii suo etiam oppressori diligunt insultare, cuius eos militia iusto Dei iudicio potuit captiuare, unde tandem eruti cum non possint ei uicem reddere similiter opprimendo, amant saltem rependere uel loquendo. Quibus et per Isaiam Dominus loquens: »Sumes, inquit, parabolam istam contra regem Babylonis, et dices: Quomodo  cecidisti de celo, Lucifer, qui mane oriebaris? corruisti in terram .« Cum rex Babylonius filios Isrel iuxta libitum captiuaret, et eos inualidos manu sibi ualida subiugaret, uelut celi presidens gaudebat perfundi lumine matutino, non timens ortum suum occasu deprimi uespertino. Cum uero manus fortior illius potentiam infirmauit, et aduersus eum illos qui oppressi fuerant grata fortitudine confirmauit, ille proiectus de altitudine solii presumptiua, ad profundam et tenebrosam terram infirmitate corruit abiectiua. Quo uiso, illi non solum super beneficio quo de manu pessima liberantur, sed etiam super casu pessimi nichilominus gratulantur, illiusque ruinam, suam uelut gloriam reputantes, non possunt non garrire, celeuma calcantium decantantes.  De quo per Ieremiam dicitur · »Celeuma quasi calcantium concinetur aduersus omnes habitatores terre .«

Si botrus in uinea fauente autumno plurimus inuenitur, tamen dum spem solam suggerit et nondum ad uindemiam peruenitur, gaudet quidem agricola, et accepta spei nobile blandimentum, sed nondum cantat tanquam iam non timeat detrimentum. Adhuc enim sollicitus ne aliqua huic intemperies sit nociua, ne pereat importuno imbre, grandine, uel pruina, ne ledatur uel calore nimio uel ore glaciali, spe contentus promissiua a cantico continet triumphali. Cum uero maturitate completa grauis uua cultello succiditur, et in angustum dolium, gratia calcandi congeritur, spe iam in rem mutata calcator  fiducialiter gratulatur, et optato diuque exspectato successu uelut compos uictorie gloriatur. Quod quia tandem iuxta uotum meruit obtinere, iam non ualet suum sub silentio gaudium continere, sed affectus intimos festinat grati sono celeumatis effutire, et assumptum calcandi laborem uocali cantico delinire. Eo modo, illi qui aliquando fuerunt captiuati, et sub hostium ualida manu afflictione et miseria conquassati, si forte contrito laqueo sese uiderint liberatos, et hostes e regione, et si non malitia, tamen potentia minoratos, gaudent et suum gaudium nolunt sub modio latitare, sed celeumate calcantium, id est triumphali cantu letantium amant hostibus insultare.

Est enim letitia loquax et garrula, sub lingua nesciens  contineri, refuga solitudinis, per uicos et plateas celeberrima uult haberi; abhorrens silentium, uago multiloquio uult proferri, quietis impatiens, ad multorum notitiam uult deferri. Quod ille in Euangelio inuenitur signanter intimare, qui curatus et 653 iussus ne presumeret cuipiam reuelare, graue dicens iugum silentii per totam regionem abiens nuntiauit, et acceptans beneficium largitorem beneficii dignis laudibus commendauit. A cuiusmodi laudibus uel insultationibus, quibus letitia loquacius insolescit, et conuerso, ut supra dictum est, grauis tristitia conquiescit, et ubi absente gaudio meror afficiens inuenitur, uox laudis, cantio triumphalis, celeuma calcantium non auditur.



CAPUT XCIII.

Quod etiam per Isaiam Dominus manifestat, cum post culpam, culpabiles premit grauiter et molestat, cum sublato beneficio quo solebat illos misericorditer refouere, minatur peccantibus tristitiam, silentium tristibus adhibere. »Auferetur, inquit, letitia et exsultatio de Carmelo, et in uineis non exsultabit neque iubilabit; uinum in torculari non calcabit qui calcare consueuerat: uocem calcantium abstuli .« Cum in torculari uinum exuberans non calcatur, cum deficiente uino, qui letari consueuerat, contristatur, ad puniendum quod conditori digna reuerentia non defertur, graui tristitie pena silentii subinfertur. Non enim in uineis dulce iubilant uinitores, non in dolio celeuma concinunt  calcatores, sed uino perdito, quod letos et garrulos reddere consueuit cultores, ad confirmandum silentium locum ipsum deserunt possessores. Quod longe infra Isaias idem asserit contigisse, dicens gaudium, citharam, canticum defecisse, que nimirum frequenti strepitu personabant, cum ipsum locum leti plenius incole frequentabant. »Cessauit, inquit, gaudium tympanorum, quieuit sonitus letantium, conticuit dulcedo cithare cum cantico, non bibent uinum .« Et subiungit: »Clausa est omnis domus nullo intreunte, relicta est in urbe solitudo et calamitas opprimit portas .« Cum in urbe prosperitas optata uigeret, cum eam successuum grata suauitas demulceret, cum uicos et plateas obtineret solemnis gaudii plenitudo, instar apum confluebat  frequens inhabitantium multitudo, letamque multitudinem iugum silentii non premebat, sed tympanis et citharis et diuersis canticis perstrepebat. Cum uero incubuit eidem ciuitati molesta calamitas, cum eam pressit et oppressit grauis aduersitas, cessarunt tympana, cithare dulcedo conticuit, siluerunt cantica, letantium sonus obmutuit, et ut magis silentium firmaretur, ipsam urbem inhabitantium turba deseruit, domos clausas ingrediens nullus aperuit, plateas et compita enormis tenuit solitudo, sublato ciue uacuata murorum patuit amplitudo. Que autem miseria huiusmodi solitudinem uel silentium operetur, adhuc in eodem Isaie capitulo non tacetur. »Deserta est, inquit, omnis letitia, translatum est gaudium terre.« Desertam letitiam,  translatum gaudium sequitur mestitudo, ad quam equanimiter tolerandam nulla ciuium suppetit fortitudo, sed ipsum locum uelut testem tristitie abhorrens illorum impatiens egritudo, uolens nolens deserit, et eis deserentibus ciuitatem obtinet solitudo. Si quis autem uel sponte propria, uel predonis cogente uiolentia in eadem residuus fuerit ciuitate, si locum incoluerit enormem inhabitantium raritate, non tamen laudes garrulas, non triumphale preconium decantabit, non celeuma calcantium, non dulces modulos personabit; sed instantem miseriam, quam desolata ciuitas patietur, ciuis compatiens luctu et silentio prosequetur. Os enim quod ad ista soluente letitia diffusius aperitur, tristitia coarctante superdicti mole quasi lapidis operitur, et uox ceco reclusa tumulo sepelitur, et in sepulcro, silentii quadam uelut somni grauedine consopitur. Nam sicut letitia reddit uigiles ad loquendum, sic nimirum tristitia somno pregrauat ad tacendum: et hec dormitio non egros reficit ad profectum, sed eos afficit, affectos proiicit in defectum. Cuiusmodi dormitione apostoli aliquantulum grauabantur, cum in Christi passione timore et tristitia soluebantur, qui cum ad euitandum malum imminens, non possent effugium inuenire, defectu languido graui silentio coacti sunt obdormire. Sic Mattheus habet: »uenit ad discipulos et inuenit eos dormientes. Et dicit Petro: Sic non potuistis una hora uigilare mecum. uigilate et orate .« Et infra: »uenit,  inquit, iterum, et inuenit eos dormientes, erant enim oculi eorum grauati .« uidetis quia importuna discipuli grauedine deprimuntur, qui alacres uigilare debuerant in somnum desidem resoluuntur, qui clamosum orationis presidium debuerant fortiter obtinere, damnoso silentio inueniuntur penaliter subiacere. Unde autem processerit huiusmodi silentium, siue dormitio, Lucas euidentiori declarat indicio, breuique uersiculo et pene subsequentis certam originem, et precedentis culpe damnosam monstrat propaginem. »Inuenit eos, inquit, dormientes pre tristitia .« Tanta illos tenebat tristitia, cum uite presentis immineret amissio, et eterne uite nondum perfectius eos foueret promissio, ut grauatis interioribus oculis in  torporem somni noxium declinarent, et fide lesa, spe quassata, graui silentio laborarent. A quo somno uel silentio prudens eos et beneuolus magister nititur remouere, uerbo bono, uerbo eos consolatorio refouere, ut ad statum salutis medicinali remedio reducantur, ne irremediabili 654 pertinacia in tentationem proximam inducantur. »uigilate, inquit, et orate ne intretis in tentationem .« Ne inchoata, inquit, dormitio, ne graue silentium uos seducat, ne in tentationis profundum irremeabile uos inducat, uigilate instantius, qui stertere necessarium non habetis, orate uigilantius qui penaliter conticetis, pulsa procul somnolentia surgite qui iacetis. »Surgite, inquit, et orate.« Qui enim apud Mattheum et Marcum dicit: »uigilate et orate  ,« apud Lucam dicit: »Surgite et orate ,« plane innuens quia qui sic dormit, iacens graui lectulo detinetur, qui autem surgit somno degeneri, penali silentio non urgetur: »Surgite, inquit, et orate ne intretis in tentationem.«



CAPUT XCIu.

Qui sollicitus in tentationem non refugit introire, ad illam confusionem pede lapso miser cogitur deuenire, in quam quisque perditus inuenitur perenniter obdormire, dormiens, eo, de quo sermo est sub silentio deperire. De qua per Isaiam: »Ecce, inquit, serui mei letabuntur et uos confundemini .« »Et ipsi pessimi, per Ieremiam, dormiemus, inquiunt,  in confusione nostra, quoniam Domino Deo nostro peccauimus .« Quoniam in peccando peruersi quique malitia uigili diffunduntur, in sustinendo penas districto iudicio confunduntur, et in ipsa confusione somno graui perenniter obdormiscunt, dum nec a penis feriantur nec a malitia resipiscunt. Tanto quippe ueneno malitie sunt imbuti, tam suaui et tam grato peccandi lenocinio delibuti, ut sensu quasi perdito in ebrietatis cuiusdam uoraginem demergantur, demersi et subuersi in eiusdem subuersionis pertinacia sopiantur. Cum enim deuoluti in profundum peccatorum impii non resurgunt, cum depressi penarum grauedine ad sperandum quidquam melius non assurgunt, eum in lacum lapsi miserie, non appetunt diuine misericordie reminisci,  quid nisi dormientes uolunt uel nequeunt expergisci? De qualibus per eumdem Ieremiam Dominus: »Inebriabo, inquit, eos ut sopiantur et dormiant somnum sempiternum et non consurgant .« Et paulo infra: »Inebriabo principes eius, et dormient somnum sempiternum, et non expergiscentur .« uidetis quid iratus Babylonis iudex seuerior comminetur, et quo fine indurato illorum malitia consummetur, uidelicet ut inebriati somnum dormiant sempiternum, hoc est, sub penali silentio sepeliantur perenniter in infernum. Denique ciuitas Babylon, cuius principibus huiusmodi penam iudex asserit imminere, in Scripturis diuinis typum inferni dicitur obtinere, et huic typo inuenitur ipsa illius interpretatio nominis conuenire, quia  Babylon confusio dicitur, quam in inferno est precipuam inuenire. Cum enim inter cetera que suo omnia debent obsequium conditori, angelus et homo semper et ubique laudes precipuas debeant Creatori, intra claustri inferni uiolato iure, ordine perdito, in tantum omnia sunt confusa, ut a diuinis laudibus inueniatur uox simul omnium interclusa, et silentio tam graui deprimitur illa tot millium multitudo, tanquam illius atria regionis uasta teneat solitudo. Nam quia inter illos nulli cura penitus et uirtutis, nulli uiuentium aliqua spes salutis, quem non sentiunt uirtutis et iustitie largitorem, non attollunt grato preconio Saluatorem. De qualibus Amos propheta: »Multi, ait, morientur, in omni loco proiicietur silentium .« Quo contra de iustis Dauid:  »uox, inquit, exsultationis et salutis in tabernaculis iustorum .« Scientes et sentientes iusti quam magna sit diuine dulcedinis multitudo, quam multa quam suauis eius beneuolentie magnitudo, exsultant ei qui eos de uirtute prouehit in uirtutem, qui prouectis et subuectis ad uirtutum fastigia dat salutem. Qui recepti intra illius arcana salutifere mansionis, in qua gaudent de adepta diuine gloria uisionis, que uident, que audiunt silentio degeneri nolunt uel nequeunt obscurare, sed triumphali cantico affectuosis laudibus diligunt illustrare. De qualibus Isaias: »uenient, inquit, in Sion cum laude et letitia sempiterna super capita eorum .« Sion illius est excellens eminentia ciuitatis,  in qua iusti speculantur eterne magnificentiam deitatis, in qua iuxta Dauid Deum deorum uidere conceduntur, quorum uidendi premia meritis congruentibus preceduntur; uidentium autem capitibus, hoc est, eorum diffusis mentibus letitia superfunditur sempiterna, et indefessis eorum uocibus gratanter effunditur laus eterna; dum eiusdem Sion muros uident salutis munimento plenius occupari, portarum introitus seris et uectibus laudabiliter confortari. Quod eidem Sion Isaias preuidens, ait: »Occupabit salus muros tuos, et portas tuas laudatio .« Attendentes ciues Sion muros eius nullis molestiis infirmari, sed eorum diffusa spatia inuicto salutis presidio confirmari, eminentes eius portas gaudent laudum titulis insignire, a quibus sicut  nullus semel intromissus compellitur iam exire, sic easdem nullus conceditur aduersarius introire. Ipsum uero auctorem et presidem munite ciuitatis, in medio, residentem in throno regie maiestatis, qui amator ciuium sue eos beat participio deitatis, fulgentes uelut solem, longe ipse supra solem gloria sanctitatis; ipsum, inquam, pariter 655 laudant, glorificant, reuerentur, ipsum amant, ipsi clamant, ipsi indefessis uocibus confitentur. Denique prophetarum ille nobilissimus Isaias, in anno quo mortuus fuerat rex Ozias, Dominum in excelso uidit solio residentem, eique residenti celestium turbam spirituum confitentem. »Sanctus, inquiunt, sanctus, sanctus Dominus Deus exercituum, plena est omnis terra gloria eius .«  Unde et nos cum altari assistentes pro nostro laudes modulo decantamus, nostras cum illis uoces admitti postulamus, et idem: Sanctus, sanctus, sanctus diligimus iterare, et uel in hoc nos infimos illis superioribus conformare. Ille quippe Creatorem, et Dominum suum quasi medium circumstantes, et de eius uisione ineffabiliter exsultantes, iidem sua ipsorum salute et gloria sunt securi, non casum, non timorem, non aliquas ultra molestias perpessuri. Laudant igitur eum cuius tantum meruerunt beneficium obtinere, cuius frui presenti gloria, sequentem iram, uel iudicium non timere, quem in sui medio sic uident, sic desiderant et uidere, ut ab eo nolint ad alia non oculum non desiderium detorquere. Ad  quos nimirum circumstantes ille medius sic habetur, sic excellens illius uisio cunctis undique plenariter indulgetur, ut pariter eternitas conferatur, quamuis alter ab altero stellarum more in gloria distinguatur. Quos alloquens Isaias adeptos letam et glorificam uisionem, eius uidelicet qui in ipsis gratam sibi dignatur facere mansionem: »Exsulta, inquit, et lauda, habitatio Sion, quia magnus im medio tui sanctus .«

Sion propheta celestem illam curiam uoluit nominare, in qua suus rex et auctor gaudet presentialiter habitare, que semper illum uidens, semper etiam uidere concupiscit, nec desiderio satietas nec satietate desiderium defetiscit. Ob hoc autem illum in eiusdem Sion non parte, non angulo, sed in eius  medio dicit esse, quoniam ad omnes ibi positos propheta sic intelligit presto esse, ut non quasi deserens alterum alteri se inclinet, et propinquans alteri, ab altero non declinet. Cunctis quippe astantibus Deum eque, et Dominum se ostendit, ad protegendum cunctos misericordi potentia uel potenti misericordia se extendit, nullis procul, cunctis prope uitam eis largitur omnibus non diurnam, sed plena manu, equa lance, sine termino diuturnam. A cuius equalitate beneficii si quamlibet in patrem uel ad modicum declinaret, profecto ad ruinam partem alteram inclinaret, et sicut appropinquans aliis, eos quasi familiarius conseruaret, sic elongans ab aliis, eos districtius condemnaret.



CAPUT XCu.


Quod nimirum in primordio rerum uidetur mi et mirando iudicio contigisse, cum alios ab aliis inuenitur Deus angelos discreuisse, et declinans ad istos intra suam eos gratiam solidius admisisse, longe factus ab illis suo tantum eos arbitrio dimisisse. Qui dimissi, dimittenti cum nec possent nec uellent adherere, inuenti sunt casum irreparabilem sustinere, et subducta interiore columna, cui tenacius inniti debuerunt, instar lapidum dissoluti in profunda noctis extrarie corruerunt. Illi uero qui per gratiam intra secretarium conditionis primarie remanserunt, conditorem suum sic in medio sui extunc et deinceps receperunt, ut eis ille fieret uelut columne prorsus indeclinabilis fortitudo, et ei cohererent  uelut corone indissolubilis pulchritudo. Quicunque autem iusti de uite huius ergastulis auferuntur, euecti ad celestia eidem corone tanquam uiui lapides inseruntur, et adiuncti angelis Deum in sui medio reuelata facie contemplantur, pulsaque omni molestia consummato desiderio securi gloriantur. Quos intuens prophetico plenus Spiritu Sophonias, ad letandum et laudandum monet eos quemadmodum Isaias, ut scilicet cum Deum medium teneant, tentum gaudeant et uidere, huic tanto gaudio laudes curent debitas adhibere. »Lauda, inquit, filia Sion, letare et exsulta, filia Ierusalem: Dominus in medio tui, non timebis malum ultra ;« et infra: »Dominus, inquit, Deus tuus in medio tui, fortis ipse, saluabit .« Et si pridem plerique  angeli de celesti solio ceciderunt, unde et reliqui timere casum similem potuerunt, iam tamen eisdem residentibus abundantiore gratia confirmatis, nullum malum, nullus superest timor, uel angustia grauitatis. Scio et homines qui fidei amore, quam dum hic uiuerent, sunt professi, tam in carne quam in spiritu multa, et grauia sunt perpessi, cum soluti a uinculis in illa celestis curie atria rapiuntur, ubi uelut campo liberiore, uoluntatis latitudine perfruuntur: nimirum nullo iam malo, nullius mali timore quatiuntur, illius beati uisione quem medium affectuosis nexibus amplectuntur. Illi ergo tam angeli quam homines, leti consortio unius mansionis, beati, ut predictum est, adepto beneficio diuine uisionis, illa  celestium ciuium consona multitudo, illa regie ciuitatis munita celsitudo, recte ad laudes et cantica prophetarum monitis inuitatur, quia regem seculorum in decore suo uidere gratulatur, quia ille medius sic unire et munire suam diligit ciuitatem, ut omnium conuenarum nulla turbet aduersitas unitatem, ut ope 656 conditoris, et libera semper a peccati contagio uel lesura, et ab omni perturbatione in perpetuum sit secura.



CAPUT XCuI.

Nec solum angelis et hominibus in celesti iam curia congregatis, sed etiam presenti Ecclesie sic presentat sue beneuolentiam deitatis, ut inter illos quorum disponit tenerius misereri, ad tuendum et consolandum eos inueniatur medium se fateri. Per  Zacariam prophetam: »Reuersus sum, inquit, ad Sion, et habitabo in medio Ierusalem, et uocabitur Ierusalem ciuitas ueritatis .« Sicut beatorum multitudo que in celis Deum uidere gratulatur, Sion uel Ierusalem propter ipsam uidendi gloriam appellatur: sic nimirum et presentium iustorum collectio, que in terra pressurarum adhuc molestiis fatigatur, in Scripturis sanctis appellatione simili nuncupatur; quia una est ciuitas, cuius nonnullos ciues constat in celestibus iam regnare, nonnullos uero adhuc in terra pressuris et tunsionibus laborare. Istos autem de fornace Aegypti ferrea, de uitiorum tenebris, et graui seruitio, de medio perdite Babylonis, ubi multa uiuendi confusio, diuina bonitas educit, et inducit  intra sue sanctuarium ueritatis, ut relicto errore deuio teneantur amore salutifere sanctitatis, et que prius dum uitiis deseruiret Aegyptus uel Babylon merito dicebatur, fit Sion uel Ierusalem; dum iam Deum spe et desiderio speculatur. Quibus etiam Deus propitius gaudet se medium exhibere, dum illos sibi facit affectu indeclinabili coherere, dum sic eos in uirtutem prouehit de uirtute, ut eorum tam opus quam intentio nusquam deuiet a salute. »Qui enim in uno offendit, reus est omnium .« Qui diuersis et aduersis ad inuicem operibus exercetur, et in altero, quasi Deo placens, in altero eumdem offendere non ueretur, hic profecto Deum habere  medium non habetur, qui abhorrens quod malum est, bonis propior adhibetur. De qualibus per Ieremiam: »Prope est, inquit, ori eorum, et longe a renibus eorum .« Ori eorum Deus quasi miserans dicitur propinquare, quos ad loquendum iusta diligit informare, ut et diuinis laudibus inueniantur studiosius inseruire, et uerbo ueritatis fide sana proximos erudire. Ceterum a renibus eorumdem longiuscule remouetur, cum soluto castitatis cinctorio, luxurie lenociniis instructum et bene compositum os honorat, ori non conueniens, renum inconuenientia decolorat. In medio igitur horum Dei presentia non habetur, quos omni ex parte equali custodia non tuetur, in ore quorum ponit uerbum fidei uel doctrinam,  sed lumbi eorum non satis redolent disciplinam. Magnum itaque beneficium illis Dei dignatio repromittit, quos intra sue dilectionis sanctuarium sic admittit, ut in eis ea bonitate, que sua est, dicat se medium habitare, ne scilicet hac uel illac inueniantur reprehensibiliter declinare. »Habitabo, inquit, in medio Ierusalem, et erit Ierusalem ciuitas ueritatis.« Sicut ea in qua Deus habitare districto iudicio dedignatur, confuse falsitatis recte ciuitas appellatur, sic nimirum ea dici ueritatis ciuitas promeretur, in qua, imo in cuius medio habitare ipse qui est ueritas perhibetur . Deus quippe ueritas est suo ipsius testimonio ueritatis, qui eius quam inhabitat conuersam multitudinem ciuitatis inuitat sollicite,  ut exsultans ei laudum personet melodiam, sicut longe superius apud eumdem legitur Zacariam? »Lauda, inquit, et letare, filia Sion, quia ecce ego uenio et habitabo in medio tui .« uidetis quoniam ad letandum et laudandum Scripture testimoniis inuitantur, tam qui in terra uident per speculum, quam qui in celo reuelata facie contemplantur; quia ab omnibus Sion uel Ierusalem ciuibus uult laudari, qui eorum medius sua eos presentia pariter uult saluari.

A quibus laudibus ciues Babylonii prohibentur, et uelut intercluso uitali spiritu sub silentio cohibentur, ut cum boni esse desierint peruerse uitio uoluntatis, a bonis quoque sileant diuine legibus equitatis. Unde in psalmo districte Deus arguit  peccatorem, et a presumpto iustorum officio iustitie retrahit contemptorem, ne scilicet lingua procaci laudes personet uel doctrinam, cum uita et moribus salutarem negligat disciplinam. »Quare, inquit, tu enarras iustitias meas, et assumis testamentum meum per os tuum? tu uero odisti disciplinam .« Non uult Deus suas iustitias laudabiliter enarrari, a quo sentit eas commendabiliter non amari, nec lingue illius uerbosum remedium uult conferri, cui uite merito penas debitas uult inferri. Quo contra paulo supra in eodem psalmo populum suum Isrel dignatur consolari, et eum a silentio reuocans, ad laudis preconium diligentius exhortari, ut quem terso mentis oculo conceditur dante gratia contemplari: »Audi, inquit,  populus meus, et loquar Isrel: non accipiam de domo tua uitulos, sed immola Deo sacrificium laudis, et redde Altissimo uota tua .« Quem sua uisione dignatur Deus misericorditer munerari, ut contemplandi merito dignus sit Isrel appellari, eum non uult sub otioso silentio turpiter feriari, sed acceptorum memorem, gratis laudibus occupari. Ciues autem Babylonios, quorum oculi et inpresentiarum fumo putei tenebrantur, et postmodum in ipso puteo tenebris 657 ineuitabilibus excecantur, qui et hic conuersantes non celestia diligunt, non inuisibilia digne sperant, et in sua illic malitia desperatione ultima perseuerant; hos, inquam, diuina equitas ad  immolandum sibi laudis sacrificium non hortatur, non eorum os aperit, non apertum implere gratulatur, sed quorum opera, eorum et preconia pariter exsecratur, et quorum uita mala et pertinax deprauat intentio, os eorum, ne bona proferat, claudit silentio. Cuiusmodi silentium, quo, ut diximus, silere compelluntur qui a bonis proferendis mali districtius repelluntur, hic plerumque habet initium, illic procul dubio consummatur, et sepultis in inferno portis, seris, uectibus confirmatur. Etsi enim dum hic uiuitur plures mali bona dicere permittuntur, et demones in Euangelio bona uerbo, mala moribus eloquuntur, tamen tam isti quam illi cum in lacum infernalis miserie deuoluuntur, tantis angustiis, doloribus, tenebris obuoluuntur, ut uelut pressi mola  irremediabiliter atterantur, et attriti grauiter eterno silentio teneantur. Ipse quoque Deus apud tales silere perhibetur, ne merito laborantes suo saltem alloquio consoletur, quia quos penali silentio sine remedio uult torqueri, non uult eos quouis alloquio refoueri. Quod intuens Propheta: »Ne sileas, inquit, a me, ne quando taceas a me et assimilabor descendentibus in lacum .« Cum eo, quod ipse nouit, consilio Deus delinquere nos permittit, cum in nostra nequitia induratos diutius nos dimittit, cum nos ad penitentiam non retrahit, non reuocat, non hortatur, non denique beneficio uisitantis gratie consolatur; profecto a nobis silere uel tacere culpis exigentibus inuenitur, dum nostra miseria nullum eius beneficium experitur. Quo tacente,  descendentibus in lacum miseri similamur, ibique laborantibus damnata similitudine comparamur, et, si Deo indurato eius deinceps uisitantem gratiam non sentimus, ad illorum tandem consortium in eiusdem locum miserie deuenimus. In quo lacu turba misera dolore misero cruciatur, et sicut non audite, sic nec prolate uocis remedio leuigatur, quia nimirum miser qualicunque fruitur lenimento, si uel uocem habere conceditur in tormento. Unde quidam ethnicus: »Heu, inquit, dolor quam miser est qui in tormento uocem non habet!« Et per Ezechielem Dominus: »Non planges, inquit, neque plorabis et non fluent lacryme tue, ingemisce tacens ;« et infra: »Non plangetis neque  flebitis, sed tabescetis in iniquitatibus uestris .« uidetis istos interius dolores miseros sustinere, et tamen in doloribus conticere, intus ingemiscere, tabescere nequius et torqueri, et tamen a planctu et lacrymis prohiberi, ne si uocem in tormento, si planctum in dolore proferre concedantur, continua digni miseria, uel tali solatio potiantur. Cum enim infirmus quilibet dure premitur a potente, nullo eius merito, nulla potentia resistente, profecto qualecunque conferri sibi remedium arbitratur, si punitori suo uel laudes placitas, uel preces querulas offerre concedatur. Si uero potens et torquere male meritum non omittat, et tamen eum loqui penitus non permittat, grauis dolor seuius et intolerabilius ingrauescit, uelut cum negato omni spiraculo accensus  clibanus exardescit. Unde Propheta: »Pones eos, inquit, ut clibanum ignis in tempore uultus tui .« Recte Propheta illos ut clibanum dicit uri, qui clauduntur in inferno nullum remedium inuenturi, quorum passio tantis est angustiis circumclusa, ut non solum a remedio, sed etiam a spe remedii sit exclusa. Et quia nullo se remedio, nulla spe remedii sentiunt leuigari, eius, qui liberare poterat, iam nec desiderant recordari, et cuius grata memoria non tenentur, uelut nescientes eum, ei nullatenus confitentur. Quod innuens predictus Dauid: »Non est, inquit, in morte qui memor sit tui .« Et adiunxit: »In inferno autem quis confitebitur tibi?«  Ac si dicat: Quia in morte sua memor tui mortuus non habetur, in regione  mortis quis tibi mortuus confitetur, cum tibi nisi uiuens non possit confiteri, nec digneris nisi confitentium misereri? »Non mortui, ait, laudabunt te, Domine, neque omnes qui descendunt in infernum .« Et illud: »Nunquid confitebitur tibi puluis, aut annuntiabit ueritatem tuam?«  Quos instar pulueris dissolutos a facie solidioris terre proiicit furens uentus, et morte morientes in profundum inferni iudex precipitat uiolentus, eos idem iudex seuerior non sinit uel mutire, sed tanto premit silentio, ut in tormentis suis dicantur obdormire. Sicut enim supra, per Ieremiam dictum est, quos ira diuina inferiorem proiicit in infernum, iam non euigilaturi somnum dormiunt sempiternum, et in eodem somno tot pressuris et  doloribus angustantur, ut nichil ultra boni sperent, uel diligant, uel loquantur. De quibus Anna: »Impii, ait, in tenebris conticescent .« Quia uero illic apud eos silentium a bonis consummari penitus inuenitur  cum loquendo, illuc uentum sit, nobis tandem de eodem silentio est silendum, et silendo, quod suum est, illis presentibus relinquendum



658 CAPUT XCuII. De silentio a malis noxiis.

De quarto autem silentio, quod esse a malis in capite responsionis huius asserui, et eorum uelut texens catalogum, in ordine postremum constitui,  iam a tribus explicitus de quibus utcunque disserui, locus tandem uel tempus exigit ut disseram sicut proposui. Sicut enim a bonis, sic et a malis silentium est. Mala autem sunt, que uel noxia uel tristia sunt. Noxia quidem nostre bellum inferunt sanctitati, tristia uero sunt obuiantia uoluntati. Primum igitur de noxiis uideamus a quibus quomodo silere debeamus, ut cum hoc instructi fuerimus documento, silere ualeamus diuini muneris adiumento.

Diuina lex in lucta obedientie uolens hominem exerceri, exercitii merito de bono in melius promoueri, sicut precepit ut explere studeret indicta, sic precepit ut penitus respueret interdicta. Que autem iussa sunt fieri, bona uoluit appellare, quia uidit ea suo iubentis placito concordare, que uero iussit  non fieri, mala econtrario nominatur, quia eidem imperanti non satis placita iudicantur. Illis ergo uoluit eum quem fecerat Deus insistere, ab istis uero prorsus desistere; ad illa complenda eum esse uigilem, loquacem, actuosum, ad ista uero, quiescentem, tacentem, otiosum. Unde cum Abel innocuo Cain perfidus inuidisset, et accepto illius, suo autem non accepto munere eius facies concidisset, ait ei iuxta translationem aliam Dominus: »Peccasti, quiesce ;« ac si dicat: Si mente scelus tractans, quod nondum in uerbum et operam perduxisti, iam tumultum intolerabilem serenis meis auribus intulisti, uel modo reus cogitati facinoris erubesce, et confusione confusus modesto sub silentio iam quiesce. Denique longe post per Ieremiam  quidam argui meruerunt, qui non confusi confusione, erubescere nescierunt. Sicut enim frons impudens uel cor irreuerens preceps decurrit in uitium, sic nimirum modesta confusio parit silentium, dum penitens tumultuantem cordis malitiam iam deponit, et confusus quidquam simile prorsus agere non apponit. Recte ergo peccatorem inuitat Dominus ut quiescat, ut post cogitatum facinus penitens erubescat, ne iterata culpa uelut in fasciculum congeratur, et intolerandus clamor diuinis auribus ingeratur. Cuiusmodi consilium perditionis filius non audire obduratus malitia reuocant, non curauit humiliter obedire, sed desperatione desperans et quasi abrenuntians monitori, uinctas manus offerens, totum se exposuit deceptori. Quod uerbo insinuans, ait:  »Maior est iniquitas mea quam ut ueniam merear .« Suam iste iniquitatem, quam Dei bonitatem, maiorem asseuerat, et indutus sensu deuio a salute et uenia iam desperat: et ob hoc quietem congruam utile silentium assumere non proponit, sed magis inquietum, uagum et profugum se exponit. »Ero, inquit, uagus et profugus super terram .« uagus et profugus miser miserrime tunc habetur, cum undique desertus a gratia, solo uitio non tenetur, sed habenis solutis per multa et uaria circumfertur, nulli ualens resistere, cunctis persequentibus antefertur. Induratus nequitia ad omne reuocantis consilium obstinatus, non recordans uenie, morti perdite destinatus, ad omnem flatum uel impulsum cuiusque prauitatis fertur ut stipula, raptatur ut  palea, sue uitio leuitatis. Quod uelut confirmans subiungit: »Omnis qui inuenerit me, occidet me .« Omnis qui huiusmodi peccatorem inuenit, perhibetur eum occidere, dum inuenientis uiolentia compellitur miser concidere, dum quecunque illum passio impetit oppressiua, ille nescius euadendi mente perditus deceptiua, colla prebet gladio, terga uulneri fugitiua. In qua uictoria, qua non solum uictor, sed et uictus uoti se compotem arbitratur, et de sua perdition correptus interna phrenesi gratulatur, non quies a malis, non commendabile silentium celebratur, sed languore insanabili lesa conscientia debacchatur. Et cum uocem nefariam producit malignitas exactoris, et eidem uoci responsio  consonat auditoris, huiusmodi consensio, imo collisio strepitus grauioris clamorem durum ingerit serenis auribus Creatoris.

Exactor quidem ille est, qui nobis suggestionem pestiferam insusurrat, et si huic susurrio nostra uigilantia, imo diuina cito gratia non occurrat, quibusdam lenociniis suasor ueneficus illud satagit irrigare, et diligenter focum facit, uelut surculum, germinare. Quod de malo proficiens in peius paulatim coalescit, peruerse coalescens instar arboris inualescit, inualescens festinat adeo ramos patulos dilatare, ut in eis inueniantur celi uolucres, id est maligni spiritus habitare. Exigit autem ille qui suggestionem nobis ingerit tam fecundam, ut qui primam eius uocem audierit, audiat et secundam, et sic deinceps eius  locutio usque in clausulam audiatur, donec ad perfectum damnationis ruina irreuocabili ueniatur. Si enim perpendit quod motu primo animus seducatur, statim ab eo exigit ut in opus suggestio producatur, consequenter ut operi consuetudinem, uelut 659 cumulum superponat, ui sic roboratum edificium leuis, imo queuis ultra impulsio non deponat. Quod enim uiderit prime suggestioni eneruem animum adhibere, in hoc uidetur sibi ius quoddam proprium obtinere, et predictum suum ordinem suis legibus institutum, ab eo qui esse cepit suus, gradatim exigit in tributum. Miser uterque. Sicut exactor, sic auditor obediens accusatur, a quo nichil uenenosum, nichil noxium recusatur, sed cum prime uoci aurem pronam dederit negligenter, hostis iam preualens  ab eo consequentia exigit uiolenter.



CAPUT XCuIII.

Qualis inuenitur prima illa mulier exstitisse, quam uoce subdola serpens legitur seduxisse, et illa uirum uxorium ad culpe consortium induxisse, et sic ambo peruersum consilium ad finem nefarium perduxisse. Qui quoniam ad primam uocem exactoris a iustitia defecerunt, nos longe post futuros, eque miseros effecerunt, et maledictio que illis uoluntarie promerentibus est infusa, in nos etiam nolentes lege mirabili, uel magis miserabili, penaliter est infusa. Que sic nostram inuenitur naturam miseram prepedire, ut iam illum exactorem, aut non, aut uix possimus non audire, et cum ab eius laqueis facile possent primi homines resilire, nos  ab eis iam non possumus, nisi cum graui lucta, gressus labiles expedire. Cum autem absente gratia non possumus, uel nolumus, luctando proficere, exactor inualescens nos inualidos cogit deficere, et pro suo loquens arbitrio, studet mala, eo apertius, quo fiducialius suadere, et nos captiuati non solum non renuimus, sed et diligimus consensu damnabili respondere. Que responsio nonnunquam adeo perstrepit, adeo debacchatur, et iuxta libitum corrupte uoluntatis profectu misero cumulatur, ut ex proximis graue exempli contagium ingeratur, et usque ad Dei aures clamor intolerabilis perferatur.

Cuiusmodi clamor eo tempore grauiter est auditus, quo populus Sodomorum inconcessa feruens  libidine, ad explendum eam nequiter expeditus, ad fores iusti Lot festinauit uno uelut exercitu congregari, transgressis uerecundie finibus, uolens abusiue nouis hospitibus copulari.

Quem cum intus attentaret malitia reuocare, et ei tumultuanti duas, quas habebat, filias presentaret, nullo modo ille perditus acquieuit consilio saniori, sed augens uiolentiam, et clamorem multiplicans, instanter institit proposito nequiori. Mira peruersitas! Peruersi illi honestius iusti consilium audire noluerunt, nec unius noctis hospitibus parcere uoluerunt, tanto furore appetentes prorsus illicita, ut ea respuerent, que, etsi non diuina lex, tamen naturalis ordo reddebat licita. Sed enim angeli quibus munditia cordi erat, tantam impudentiam non  ferentes, bestiales uiros uiolentiam iusti foribus inferentes, graui cecitate, ne inueniri posset aditus, percusserunt, et inde recedentes uelut de pedibus puluerem excusserunt. Neque hoc satis diuine uisum est equitati, que miserans et parcens humane diutius prauitati, ad reddendum par pari tandem accingitur uel inuita, cum ad calcem illa peruenerit, non minis, non precibus, emollita. »Clamor, inquit, Sodomorum et Gomorrheorum multiplicatus est: descendam et uidebo utrum clamorem, qui uenit ad me, opere compleuerint, an non .« uult equus iudex sceleratorum uitia sic punire, ut aduersus eum nullus iusta possit querimonia uel mutire, ut, antequam inueniatur illorum perditio definiri, eorum possit malitiam quasi presentialiter  experiri. Descendens igitur in duobus angelis ciuitatem nefandam ingreditur, et ad domum iusti Loth inuitatus, ut hospes digreditur, ad quam, ut predictum est, a puero usque ad senem ciues Sodome confluxerunt, et ea, quam audistis, cecitate percuti meruerunt. uerum quia uitio abominabili toto erat corrupta ciuitas, ad puniendum tantam abominationem non suffecit illata cecitas, et ultor seuerus falcem apposuit sic ad purum omnia noxia resecantem, ut non morbum solummodo, sed et de medio tolleret egrotantem. »Igitur pluit Dominus super Sodomam et Gomorrham sulphur et ignem a Domino de celo, et subuertit ciuitates has et uniuersos habitatores urbium .« Merito, qui talis culpe,  tam inconcessi sceleris arguuntur, tali pena irremediabiliter feriuntur, et iratus iudex nichil sibi uisus est inuenire, quod abolendis tam nequam operibus posset aptius conuenire. Nam quia ignis ardet, fetet sulphur, utrumque pariter copulatur, et imbrem inauditum super ciuitates miseras ultio iaculatur, quas et uerecundia procul pulsa libido irreuerens accendebat, et transitis nature legibus, fetor luxurie polluebat. Quia fetori et ardori libido impudens est amica, suis quasi affinibus digne plectitur impudica, et quorum lenociniis solebat antea gratanter obedire, eorum aculeis tandem cogitur deperire. Sic nimirum censura districtior, sicut contrariis nonnunquam contraria, sic etiam similibus aliquando punit similia, et cum non uult diutius incompositos  peccantium clamores sustinere, nouit clamosos maiestate grauis manus sub ingrato silentio cohibere. Illud tamen diuina bonitas curare magis dignoscitur, ad hoc, sustinendo, 660 commonendo a uindicta uolens reprimitur, ut dilata ultione peccator penitens erubescat, et a nequam uitiorum strepitu non tam coactus, quam spontaneus conquiescat. Propter quod per Isaiam admonens, ait: »Quiescite agere peruerse, discite benefacere .« Nihil quippe grauius inuenitur Dei auribus insonare, nichil eum amplius ad iracundiam prouocare, quam mores peruersorum felle nequitie deprauati, uita irreuerens clamose dedita prauitati.

Quandiu enim peruersitas mentem gaudet principaliter  possidere, occupare ianuas, throno eius potentialiter insidere, tantus illic furor, tanto ibi letitia celebratur, ut nichil salutiferum admittatur. »Qui letantur, inquit Salomon, cum male fecerint, et exsultant in rebus pessimis. .« Huiusmodi letitia uel exsultatio mentem cecat, hec uitalem spiritum prorsus necat, et cum mortuus non opere nisi mortuo delectatur, que sunt uitalia, que salubria, non sectatur. Ideo dicturus per Isaiam Dominus: »Discite benefacere,« premisit. »quiescite agere peruerse:« innuens quia si prius in animo ignis malitie non tepescit, si loquax letitia, si clamosa exsultatio aliquantulum non quiescit, ad audiendum bonum, auris dura spinis obsita non patescit, ad discendum quod iustum est, intelligentia  negligentius obdurescit. Mens nimirum prauis desideriis inflammata et ad perditionem sui peruersis operibus occupata, quandiu a proposito nulla penitentia resipiscit, magistris utilioribus non intenta, benefacere non addiscit. Denique cum quis alterum aggreditur ad docendum, primo eum inuitat diligentius ad tacendum, quia sermo superfluus est docentis, cui non prestat silentium attentio diligens audientis. »Tacete paulisper, ait Iob, ut loquar .« Et paulo supra: »Fabricatores, inquit, mendacii, utinam taceretis!«  Eos qui tam corde quam lingua fabricant falsitatem, zelo feruens iustitie Iob docere satagit ueritatem, et preceptor bonus ad silentium prouocat auditorem, ut silendo ille fructuosius  audiat preceptorem. Quia enim mendacio nichil amplius obstrepit ueritati, et clamosa iniquitas repugnat uel obmurmurat equitati, bona docens, auditores a malis noxiis uult silere, sciens illa cum istis locum uel concordiam non habere. Et ne forte hoc dicens, et huic dicto moribus contradicens, dignus sit accusari, et consequenter inueniatur eius doctrina dignius recusari, quales illos ad audiendum utilia uult habere, tales seipsum ad discendum similia diligit exhibere. Unde ait: »Non inuenietis in lingua mea iniquitatem, nec in faucibus meis stultitia personabit .« Et longe infra: »Non loquentur, inquit, labia mea iniquitatem, nec lingua mea meditabitur mendacium .« Sciebat iustus uir quod cum iniquitas, stultitia,  mendacium, silentio non premuntur, cum personant, cum perstrepunt, cum libertate noxia resoluuntur, auris obstrusa talibus uerbum salutiferum non admittit, non doctrinam utilem ad sedem cordis intimam intromittit. Ob hoc sano fretus consilio sic illa noxia studet silentio cohibere, sic ab animo, a faucibus, a labiis longius remouere, ut quieti optate non attentent uel non preualeant obluctari, ut nullum obstaculum doctrine prebeant salutari. Spiritus quippe Dei quo sanctus iste interius eruditur, cuius dono et gratia e tumultu laqueorum forensium expeditur, eos non erudit qui nequiter, stulte, mendaciter diligunt uerbosari, qui nolunt a laqueo uenantium et a uerbo aspero liberari . Ab his enim doctor spiritus  non auditur, a quibus remotior culpis exigentibus inuenitur, qui ab ipso, iniquitate media diuiduntur, et respectu gratie tanquam eius facie non fruuntur. Qualibus Isaias: »Iniquitates, inquit, uestre diuiserunt inter uos et Deum uestrum, et peccata uestra absconderunt faciem eius a uobis .« Que sit autem iniquitatum, que peccatorum moles, que inter illos et Deum schisma noxium operatur, ut nulla conuentio, nullus ad inuicem consensus habeatur, propheta insinuans subiungit: »Labia uestra locuta sunt mendacium, et lingua uestra iniquitatem fatur . Cum lingua, cum labia inueniuntur silentium fastidire, cum fastidito silentio iniquitati et mendacio deseruire, nimirum ad ea tumultuantia equitas et ueritas non  curant deuenire, et si forte uenerint, a tumultu inuento festinant citius resilire. Sicut iuxta Euangelium: Nemo potest duobus dominis deseruire ,« sic ista diuersa et aduersa non possunt pariter conuenire, et quandiu mendacium et iniquitas cordis obtinent principatum, equitas non ingreditur ad idem cor, tam contrariis occupatum. Quod infra per eumdem Isaiam nonnulli inueniuntur asserere, qui post culpas, cum penas culpatum coguntur incurrere, agnoscunt et quo merito ad mala sequentia deuoluti, et que mala precedente merito fuerint assecuti. »Locuti sumus, inquiunt, de corde uerba mendacii, et iustitia longe stetit, corruit ueritas, et equitas non potuit ingredi .« Quia isti, ut aiunt, de corde mendacium sunt locuti,  et abhorrentes silentium, malitiosis tumultibus obuoluti, ad eos inquietos appropinquare iustitia non curauit, ad mendaces ueritas, ad iniquos equitas non intrauit. Est enim inimica uirtuti affectuum carnalium multitudo, mens tumultui dedita, lese conscientie turpitudo, que uelut in platea occursantibus quibusque uitiis se exponit, et male obdurata, a forensi 661 strepitu quiescere non proponit. Que dum grata inquietudine ad obsequendum talibus elaborat, dum post gregum abit uestigia et pascens hedos misera se ignorat, sibi perdite quidquam salutiferum quidquam utile iam non dicit, labori suo quietem uel silentium non indicit. Quam arguens Isaias: »In multitudine, inquit, uie tue laborasti,  non dixisti: Quiescam .« uia eius qui peruerse graditur, peccatum est, per quod quisque perditus ambulare et in ambulando non renuit laborare, et quo magis peccatum peccato superaddito cumulatur, eo magis uie multiplicis labore gratulatur. Cuius uie gratiosa, licet satis onerosa multitudo, quam sibi ille perditus coaceruat, ipsum coaceruantem graui quadam mollitie, uel molli grauedine sic eneruat, ut tanquam uitula grato labori deditus et triture, reddere captam mentem iam nec uelit nec ualeat quieti profuture.

De qualibus paulo infra idem Propheta: Impii, ait, quasi mare feruens quod quiescere non potest. Mare quod natura propria motum habet fluxum et labilem, quod nullo uel modo, uel tempore obtinere  ualet statum immobilem, cum tamen eius superficies strata planitie decoratur, non feruere, sed quodammodo iam quiescere indicatur. Aliquando quippe ipsa eius diffusio crispanti dorso placide cequatur, a cuiusmodi equalitate, et equor proprie nominatur, cum scilicet instar campi plana eius superficies serenatur, et sereno equore nauta grato nauigio gratulatur. Cum uero eidem mari importuna superuenit uentorum incursio, cum undam preuiam dure urget sequentis impulsio, cum turbata eius planities in cumulos graues erigitur, et nunc uelut in abyssum demersa, nunc emergens in altum porrigitur, tunc profecto ipsum mare tanquam ira dicitur commoueri, et sic fremens fremere, ut silentio non possit cohiberi.

 A quo fremitu non iam equor, sed fretum potius appellatur, quia equalitate perdita, feruore tumido debacchatur, et eius ira uentis urgentibus ingrauescit, et facies turbulenta undis frementibus intumescit. Sic impii, cum accensi feruore fuerint uitiorum, et de malo in peius gradatim corruentes in profundum uenerint peccatorum, pressi et oppressi tumultuantibus lenociniis iam nec ualent nec uolunt quiescere, sed in suo feruore et fremitu, et coguntur et amant persistere. Qui enim deserenti gratiam uoluntatis arbitrio deprauantur, et non solum peccare, sed peccato peccatum addere gratulantur, cum multiplicatam culpam aduersus Deum nequius indurescunt, nimirum a proposito facile non quiescunt. Unde et Dominus ad Iob: »Nunquid, ait,  qui contendit cum Deo tam facile conquiescit .« Homo qui cum Deo audet contendere, dum ceruice tumida iterato eum presumit offendere offensionum strepitu obduratus nescit quietis aditum inuenire, gaudens foro et platea non potest pacis sanctuarium introire. Quod asserens predictus Iob: »Quis restitit, inquit, ei, et pacem habuit?«  Si creatura Creatori peccando gaudet resistere et ad cumulum mali in sua duritia non timet persistere, eius, in qua obduruit, nequitie non potest obliuisci, nec eam quam non diligit pacem, uel silentium adipisci. Quandiu enim quis peccare nequiter non ueretur, et amore peccandi nec Deum timet, nec hominem reueretur, profecto quietem inuenire, pacem assequi non meretur, carens eius gratia, sine  qua pax innocua non habetur.



CAPUT XCIX.

Quodpropter Eliphaz Themanites cum ad ipsum Iob percussum et afflictum molestiis loqueretur, estimans quod ille exigentibus culpis suis mala instantia pateretur, et inter patiendum procax et impatiens haberetur, honestum ei et salubre consilium uisus est impertire, quo audito idem Iob pacem posset et silentium inuenire. Attendens quippe illum duris percussionibus cruciari, et multo magis arbitrans culpis eum interioribus pregrauari, easdem illi culpas audet procaciter exprobrare, et se ipsum non satis inspiciens, uirum innocuum grauiter accusare. »Nudos, inquit, exspoliasti uestibus,  aquam lasso non dedisti, et esurienti subtraxisti panem, uiduas dimisisti uacuas, et lacertos pupillorum comminuisti .« Quid autem horum malorum merito fuerit assecutus, et de malo in malum corruens, ad quantam inquietudinem deuolutus idem Eliphaz insinuans subiungit: »Propterea, inquit, circumdatus es laqueis et conturbat te formido subita .« Quia, inquit, Deum multipliciter offendisti, dum nil boni conferens, malum insuper egentibus intulisti: propterea obstinatione reprehensibili tanquam laqueis uel compedibus obligaris, ne ad penitendum, uel cognoscendum iniquitates proprias conuertaris. Et qui antea stulte securus prosperitate transitoria letabaris, nunc eadem perdita euentu subito conturbaris, et  formidas aduersitatem quam tibi sentis durius accidisse, qui futuram quam presentem debueras prudentius timuisse.

Sic Eliphaz Themanites, sic iustum Iob turbatum estimabat, sic ipse iudicandus occultam eius conscientiam iudicabat, arbitrans illum culpas graues negligentius incidisse, et pace cordis penitus dissipata, Deo turbulentius restitisse.

Qui cum plane denotasset morbum durius 662 ingruentem, eidem morbo medicinam satis protulit congruentem, dans consilium quo dura illius peruersitas euertatur, et tumultu sopito, ad pacem perditam reuertatur. »Igitur, inquit, acquiesce ei et habeto pacem .« Bene sensit Eliphaz quod internum recte silentium teneatur, quo uel  modo uel ordine ad eiusdem pacem silentii ueniatur, et super eo satis congruum mandatum, uel consilium protulisset, si cui proferendum fuerat, diligentius attendisset. Ceterum iustus Iob huius consilio non egebat, quia mala super quibus iniuste arguitur, non agebat, et silentium uel pacem intimam quam creditur non habere, constat eum tam gratia quam meritis congruentibus obtinere. Cuius conscientiam quia Eliphaz non subtilius introspexit, et cecatus superbia non eius innocentiam intellexit, consulto consulere, docere uoluit doctiorem, et non satis sanus ipse doctrinam tamen protulit saniorem. »Acquiesce, inquit, ei, et habeto pacem.« Nimirum in pacis sane felici gremio non quiescit qui auctori Deo non diligentius acquiescit,  nec digne a malorum tumultu noxio feriatur, qui ad audiendum uerba illius non humiliter inclinatur. Quod propter subiungit: »Suscipe ex ore illius legem et pone sermones illius in corde tuo .« Quoniam monuerat ut Iob acquiesceret Deo, quomodo adquiescendum sit ei, adiungit, quia tunc et prudens doctor, et doctrina efficacior iudicatur, cum non solum quid fieri, sed et quomodo debeat fieri, demonstratur. Ille autem ex ore Dei legem suscipere et in corde suo sermones illius ponere comprobatur, qui diuina mandata et audit et audita tenerius amplexatur, qui ad cognoscendum ea auditu sollicito strenuus incalescit, et ad faciendum eadem interiore diligentia non tepescit. Quia uero  non sola pax, sed diuersa et multiplex inuenitur, multam cuius diuersitatem diuersitas appetentium experitur, cuiusmodi pax illa sit ad quam eo quod dictum est, itinere peruenitur, sermone sequenti euidenter satis et utiliter definitur.

»Si reuersus fueris, inquit, ad Omnipotentem, longe facies iniquitatem a tabernaculo tuo, eritque Omnipotens contra hostes tuos .« Cum quis ad Deum deuoto affectu reuertitur, cum legem illius suscipit et in corde sermones amplectitur, a uitiis pacem, silentium a malis noxiis promeretur, a tabernaculo suo procul iniquitas amouetur. Tabernaculum nostrum, uel corporis uel mentis habitaculum perhibetur, quia et in corde uel corpore anima, et in mente intentio continetur, a quibus nimirum  iniquitatem procul eliminat qui et mentem intentione praua, et opere carnali corpus non inquinat. Et tunc Omnipotens inuenitur illius hostibus obuiare, cum ab eo curat malignos spiritus repulsare, cum recessus mentis infusa gratia mundos efficit et serenat, et ab eis manu forti quidquid nequiter obstrepit, alienat. In hac pace uel silentio quietus delitescit qui Deo Creatori iuxta uerbum Eliphaz acquiescit, cuius mentem serpentina suggestio non seducit, fortem cuius spiritum ad explendum opus nefarium feminea mollities non inducit.

Nam cum fraudulenter cordi suggestio nequam illabitur, cum suggestioni multo nequior uoluntatis consensus adiungitur, cum uoluntas corrupta male proficiens datur effectui, cum ad profectum nequitie  salutem suam peccator habet contemptui, profecto pax interna, mentis silentium perturbatur, et quasi mare feruens quod quiescere non potest, conscientia culpis tanquam undis excrescertibus debacchatur. Quod si forte aliquando huiusmodi peccator aliquantulum resipiscit, sit [et] timore concussus et [a] feruore noxio quiescere concupiscit, non tamen statim quietum potest silentium obtinere, non a collo uinculum, non a pede compedem remouere. Cui totum enerui mollitiei se subiecit, cuius uirus noxium tam primo quam secundo, tam tertio quam quarto non abiecit, huius graui iugo ceruicem facile non subducit, quia, et si expellat illud, loro tamen consuetudinis readducit. In huius peccatoris persona dolens Iob loquitur, et de tanta miseria  dure conqueritur, conquerendo insinuans quo lapsu, uel ordine nequitia consummetur, qua consummata silentium a malis facile non tenetur. »Quare, inquit, non in uulua mortuus sum? Egressus ex utero non statim perii? Cur exceptus genibus? Cur lactatus uberibus?«  Primus peccati motus suggestio est, cum scilicet nostre mentis puritatem diabolus tentans confundere, ei suum uirus latenter presumit infundere, ut infuso eo, mentis affectio seducatur, et affectus in effectum profectu noxio perducatur. Tunc autem uelut in uulua semen concipitur, cum in corde suggestio maligna congeritur, et in uulua conceptionis peccator emoritur, cum suggestio proficere nullo prorsus assensu permititur.

 »Quare non in uulua mortuus sum?« Quare, inquit, suggestioni prime obuius non processi? Quare semen iniectum pede ualido non oppressi? quare muscas occurrentes manu prouida non abegi? et antequam peccato uiuerem, eidem mori potius non elegi? In secreto uulue mortuus peccator existeret, si male uiuendi attendens initium, ei consilio prudenti resisteret, si contra motus primos tanta sese iustitia cohiberet, ut peccato alludenti nullum prorsus colludium tanquam mortuus exhiberet. Si uero ad tergendum uirus 663 iniectum manum promptam non exerit, si primum semen nequitie quasi caput serpentis non conterit, nimirum suggestio in delectationem transire conceditur, et instar Eue, sensus noster carnalis seducitur. In cuius seductione uelut  ex utero peccator egredi perhibetur, dum quod male conceptum fuerat, in peius promouetur; dum semen nequam non solum lesione debita non marcescit, sed adiuncto delectationis irriguo nequius inualescit. Quem profectum in peius uir predictus recolens incidisse, dolens conqueritur in eo etiam non periisse attendens quia, et si mori noluit, cum in uulua secreto latuisset, uel perire debuit, cum iam ex utero processisset.

»Quare, inquit, egressus ex utero non statim perii?« Cum non in uulua, inquit, morte prospera sim oppressus, quare saltem non perii statim ut ex utero sum egressus, ut attendens periculum, et intelligens me periisse, id quod eram, perimerem, cui  erat melius non fuisse? Unde in Euangelio: »Melius illi erat ut natus non fuisset homo ille .« Melius quidem erat semen nequam in uulua deficere, quam ex ea nascendo proficere, et tam natum quam conceptum uerti melius, et non esse, quam malum ceteris, pessimum sibi esse. »uerte impios, ait Salomon, et non erunt .« Felix cuius impietatem diuina gratia sic euertit, cuius dorsum ab imminenti onere sic diuertit, ut uel in uulua, cum recens est morbus, intereat, uel saltem egressus ex utero statim depereat.

»Cur exceptus genibus?« Cum fetus iste ex utero recens egreditur, et de primo ad secundum proficiendi gradum progreditur, si proprium actorem uel tunc inuenerit inimicum, in ipso statim ortu uelut  manu perimitur obstetricum. Si uero auctor mali nondum ortum illius perhorrescit, sed ad prouectum eius pertinaciter inardescit, ad palpandum illud manus infelices, et tractantes mollius excipiunt suis genibus obstetrices. Post nefandum illud susurrium quod calliditas insibilat serpentina, post auditum nefarium, quo seducitur mollities feminina, uxorius ille Adam culpam mulieris non solum nulla castigatione persequitur, sed eidem blandienti eneruiter uictus obsequitur. Quod enim serpens nequam uenenosa fraude proposuit, quod propositum mulieri seducte complacuit, huic iste inductus mollem satis consensum attribuit, et ad explendum illud, sensus operarios tanquam in genibus fouendo supposuit. Sic etiam cum menti nostre illabitur  suggestio primitiua, cum ea delectatur natiua quadam mollitie sensualitas deceptiua, huius non nunquam blanditiis ipsa quoque ratio, ipse spiritus infirmatur, et infirmati conniuentia inchoatum preludium opere confirmatur. Deuicto quippe spiritu, ad explendum opus nefarium uniuersitas sensuum applicatur, ut per eos et in eis tanquam in genibus foueatur, ad expletionem cuius efficacem diligentiam non apponit, qui ad consentiendum illi concordiam sensuum tanquam genua non supponit. Sed utinam uel tunc laxas peccandi habenas cerceat, et extensum ad ulteriora appetitum nequam retineat, ut, si fetui noxio suppositis genibus consentiendi prebuit blandimentum, saltem non adiungat lactis infundere nutrimentum! »Cur, inquit, lactatus uberibus?«  Ipse peccator sibi lactis alimoniam dicitur impertire, cum non solum ad explendam in corde nequitiam delectationi, diligit consentire, sed eidem consensui spem falsam, uel defensionis audaciam superponit, et in his pessime roboratus, peccandi propositum non deponit. Sic et Adam cum Eue carnaliter sapienti, amore sociali obstrictus est, sensum attribuit et ad uerbum illius, ori suo interdictum fructum apposuit, opere perpetrato non statim compunctus penituit, sed Deum credens non facile homini succensere, imo uero noue causa coniugis delinquenti remissius indulgere, paruipendens quod egerat, cor suum negligentius indurauit, et spe falsa delinitus in eo quod deliquerat, iusto diutius perdurauit. Simili forma longe post cum Sichem filius Emor Dine  foras uaganti uiolentiam intulisset, et ei non satis forsitan reluctanti pudoris uirginei flosculos abstulisset, ne corrupta penitens festinaret ab experto negotio resilire, ille prudens in talibus curauit tristem blanditiis delinire. Huiusmodi blanditiis delinitus Adam non solum nulla statim se penitentia reprehendit, sed a Domino requisitus, tumens audacia se defendit; tentans ei, que sibi data fuerat, mulieri culpe iaculum intorquere, uel potius ex obliquo in eum qui dederat retorquere. »Mulier, ait, quam dedisti mihi, dedit mihi, et comedi. .« uidetur Ade quia, si mulier, uel si talis ei mulier non daretur, huius transgressionis reus nullatenus haberetur, et ob hoc, iustum estimat ut  non sibi reatus grauiter imputetur, cum ab ipso datore causa quodammodo deriuetur. Sic nimirum tam false spei, quam defensionis tumide uberibus se lactauit, et sugens lac noxium in suo se proposito roborauit, et quod serpente suggerente mulier seductibilis non reiecit, huic ipse consentiens, robur consuetudinis superiecit. His quatuor modis uel gradibus intus in corde a iustitia declinamus, et ad peccandum nequiter mentem miseram inclinamus, ut et si foris manus rea operis non uidetur, tamen in cogitatione gradatim malitia consummetur. Quod attendens Dominus: »Auferte, 664 inquit, malum cogitationum uestrarum ab oculis meis. Non uult diuina bonitas cogitatus pessimos intueri, qui nequam a progressu nullo freno sustinentes cohiberi,  qui de profectu festinantes irreuocabiliter ad profectum, in peius proficere non desistunt donec ueniant ad profectum.



CAPUT C.

Eisdem uero modis quibus in animo cogitationum malitia consummatur, peccatum quoque foris actualiter augmentatur, et peccator infusa tandem sibi gratia penitendi, conqueritur et deplorat gradus singulos delinquendi.

»Quare, inquit, non in uulua mortuus sum? « In uulua quidem peccator uiuere perhibetur, cum in absconso perpetrare opus illicitum non ueretur, cum eius, qui solus nouit omnia, notitiam uilipendit, sed adhuc solos aspectus hominum non offendit. Quia enim uel penas pro peccato subire  pertimescit, uel, etsi uelit esse, uideri tamen peccator erubescit; ob hoc uel furtum curat agere fraudulenter, uel mulieris non sue copulam appetit, sed latenter, uel ad quoduis aliud perpetrandum nequiter inardescit, sed adhuc gaudens tenebris uelut intra parietes delitescit. De quo in Euangelio; »Qui male agit, odit lucem .« Nonnunquam qui nullo uult obstaculo ab explenda nequitia cohiberi, curat sollicite ut possit ab hominibus non uideri, et ut peccet magis secure, magis etiam confidenter, illorum testimonium refugit diligenter. »Quis me uidet? ait quidam, tenebre circumdant me, et parietes cooperiunt me, et nemo circumspicit me; quem uereor?«  Intra hos parietes, intra uuluam,  intra hoc latibulum peccator moreretur, si se mortuum humili penitentia fateretur, si diuina gratia uisitans misericorditer confessum peccatorem, et excitans uelut a mortuis redderet iustiorem.

»Quare non in uulua mortuus sum, uel saltem egressus ex utero non statim perii?« Si intra uuluam peccator uel peccatum latens non moritur, male proficiens uelut ex utero uiuens egreditur, dum quod ante in latibulo fiebat aliquantulum reuerenter, iam in propatulo agitur impudenter. Nam qui, dum culpa latet, eam opprimere non festinat, qui ad recidendum eam, dum uelut serpit humi, non manum exerit, non gladium euaginat, ad hoc, processu temporis, inualescit, ut fracto pudoris repagulo non timeat prosilire, et fronte inuerecunda ad multorum  notitiam deuenire. De qualibus Ieremias: »Confusione, ait, non sunt confusi, et erubescere nescierunt .«

Et iterum: »Frons mulieris meretricis facta est tibi: noluisti erubescere .« Nonnunquam mulier que ad peccandum prius gaudebat latibulo, et amatorem suum admittebat clauso cubiculo, ad hoc proficit ut terso rubore foras diligat euagari, et conclaui neglecto, aperto gaudeat lupanari. Postquam enim quis pudoris metas, uerecundie terminos presumit transilire, non curat ad que uitia inueniatur manus noxias expedire, et quis, quid, de eo dicat, magnopere non attendit, culpam leuem iudicans cuius famam uel infamiam paruipendit. Huic non sufficit  suam solius uitam meritis reprehensibilibus inquinare, sed et ceteros inuenitur, quantum in se est, plurimum perturbare; dum eos non solum ad uiuendum iste non incitat, sed ad perpetrandum similia peruerse coram eis uiuendo sollicitat. Sicut enim sepulto cadauere intra cecas angustias monumenti, si post dies aliquot soluta fuerit compositio tegumenti, horrore oculi, fetore nares circumstantium offenduntur, et ab offensione uix aliqui, nisi forte remoti longius, defenduntur: sic nimirum cum quis ad peccandum impudentius exardescit, et nec Deum timet, nec ad notitiam hominum erubescit, eos grauat plurimum quibus eius peruersitas innotescit, et cum uuam acerbam comedat, dens etiam alterius obstupescit. Quales illi per prophetam  fuisse arguuntur, qui peccatum suum predicasse ut Sodoma referuntur, qui opera tenebrarum non solum abscondere noluerunt, sed peccantes publice, adiungere sibi ceteros uoluerunt. In quo statu peccator prospere deperiret, si digna cognitione suum periculum inueniret, si, postquam ad notitiam hominum tanquam egressus ex utero deueniret, tertium male uiuendi gradum cita penitentia preueniret.



CAPUT CI.

»Cur exceptus genibus?«  Si peccator egressus ex utero statim non deperit, si frontem eius impudicam occurrens funda cito non conterit, molli eum gremio consuetudo gaudet suscipere, et suppositis genibus, ut in eis gratanter moretur, excipere.  Exceptum uero callida tantis lenociniis delinire, tantis curat nexibus, tam blandis complexibus irretire, ut irretitus non solum nolit prauum a se propositum remouere, sed ut uix aut non possit, etiamsi uoluntas uideatur aliquoties adiacere. Quem enim sibi consuetudo allicit peccatorem, quem malum excipiens, reddere satagit nequiorem, tam subtilis, tam inextricabilis obuoluit eum blandimento nexure, ut ille deceptus, quasi teneri se estimet ui nature. Unde satis illud prouerbium 665 uentilatur, quo huius consuetudinis nexura robustior indicatur, que facile proficiens et a profectu non facile desitura, affinitatem non paruam, non paruum habet consortium cum natura: »Consuetudo, inquit, altera natura.« Recte consuetudinem,  naturam uoluit nominare, quia, sicut naturam quis non preualet exstirpare, sic nimirum quod uitio consuetudinis permiserit inolere, et si forte uoluerit, non statim poterit abolere. Cuius difficultatem nonnunquam aggrediens intueri, et perpendens attentius quam difficile ualeat aboleri; si monetur forte ab aliquo ut sibi melius consulens respuat nocitura, ad excusandum se, miser conqueritur de natura. Quod enim consuetudo sanior consilio contradicit, ille illectus et deceptus nature uitium esse dicit; et illius uel negligens uel non intelligens subtilem, et uix extricabilem ligaturam, huic imponit, quod inferat sibi ueraciter hanc iacturam. »Mones, inquit, ut his et huiusmodi ultra  noxiis non intendam, ut salutis mee beneuolum amatorem prauis operibus non offendam, sed illorum oblitus, ad ea que potiora sunt, consulto proposito me extendam, et uite melioris angustiores semitas apprehendam. Fateor quidem, istud mihi ueraciter expediret, inde et conscientia sanaretur, et honesta utilitas proueniret, sed naturam meam teneritudine propria uideo sic urgeri, ut nullo possim modo ad hec uel hec ardua promoueri. Non possum a teneris et suauibus abstinere, non instar plurimorum dura et aspera sustinere, adeo me inuenitur natiua quedam mollities perurgere, ut grauibus inexpertis non possim studium adhibere.« Sic iste desipiens, mores perditos, uitiosam consuetudinem excusando, et nature imbecillam teneritudinem accusando, ad meliora quoque manum strenuam non apponit, sed  malis consuetis inherens, magnis maxima superponit. Cuius sententie non consentire quidam ethnicus  inuenitur, quam a uero deuiam, quantum arbitror, experitur, et eam redarguens ad sentiendum melius nos inuitat, ne languore uel ignorantia honestius quodquam aggredi quis omittat. »Falso, ait, queritur de natura sua genus humanum quod imbecille sit: inuenies magis nature industriam hominum, quam uim deesse.« Non uidetur ethnico quod natura nostra imbecillitatis debeat accusari, et per eam nostra peruersitas excusari, sed magis argui quid honestum, quid et utile non proponunt, et ad complendum illud nature operanti mentis iudustriam non opponunt. Neque enim nature  congruum estimat uim deesse, sed ei cooperatricem mentis industriam uult adesse, que si forte remissior eneruiter intorpescit, illa tardat, quoniam ad cogendum quemlibet sola nullatenus inualescit. Illa uero tardante consuetudo callida se supponit et gradatim subintrans, nature se impudens anteponit, et quo diuturnior, eo robustior inuenitur, et assumpto robore, naturam denique se mentitur. Huius quippe nomine illa subdola uult censeri, eius assumpta specie natura uult uideri, ut seductus quilibet ad eam se profusius inclinare, et caput suum languidum in illius genibus diligat reclinare. Sed utinam uel hoc sufficeret peccatori, nec inferre apponeret maiorem contumeliam Creatori, exceptusque genibus, sic in eis mollius reclinaret, ut defectum  potius, quam fomentum maius et robustius affectaret. »Cur lactatus uberibus?« Cui excepto molli accubitu, genua supponuntur, ei consequenter ubera suauius infunduntur, ut lacte potus digne proficiat, et proficientem fomentum congruum grandem efficiat. Cum peccator loro molli dure consuetudinis obligatur, nec ab eo cum, uel nolit, uel non possit, deficiente gratia liberatur, quod prius forte arguendum satis et damnabile uidebatur, iam obcecata eius conscientia leuigatur. In quamdam enim seipsum reprehensibiliter spem inducit, misera cuius suauitate miserum se seducit, dum sperat Deum sibi facilius indulgere, cum tamen ipse nolit ad promerendum indulgentiam penitere. Audit quippe Deum multorum culpis eque magnis, imo et maioribus  indulsisse, multis male meritis suum beneficium contulisse, et proponens sibi eos quibus noui largam illius munificentiam exhiberi, eum quoque estimat erga se auaritia non teneri. Sic istum perditum spes seductoria demulcere, sic ei studet uelut uber geminum immulgere, ut sinistro ubere, sua illi uitia iusto amplius leuigari, dextro uero ubere Dei misericordiam maiorem debito faciat estimari. Cum enim ille ad intuendum culpas suas oculum non intendit, uel eas, que occurrunt, tanquam leuissimas paruipendit, putans eas uel reas iniustitie non teneri, uel indignas graui pena, quia non magni ponderis, haberi, tunc nimirum sinistro spei ubere nequiter enutritur, huiusque nutrimenti damnoso lenocinio delinitur. Si uero tantam Dei esse misericordiam arbitratur, ut pertinaciter delinquenti  non nisi misericors habeatur, ut cum ipse peccando nequiter indurescat, ille miserando eneruiter emollescat, cum ipse iniustitiam eligens, respuat sanctitatem; ille non iustitiam diligat, non uultus eius uideat equitatem; cum ipse a nequam proposito cor non reuocet infrunitum, ille degeneri negligentia deserat impunitum: si Deum, inquam, talem sibi sentit, fingit, estimat adfuturum et quamlibet diu peccanti sola iustitie premia redditurum, nimirum dextro spei lactatus ubere, 666 male crescit, male crescens lactanti satis pueriliter adherescit.



CAPUT CII.

Quem diuina Scriptura prudenter alloquitur, etsi eius loquelam induratus ille non sequitur, habens dulcius in peccato suo deceptoria spe lactari, quam  Scripture uerbis austerioribus ablactari. »Ne adiicias, inquit, peccatum super peccatum, et ne dicas: Miseratio Dei magna est; multitudini peccatorum meorum miserebitur .« Scriptura sancta, que Dei miserationem commendat frequentius et extollit et ad sperandum in ea monitis commendabilibus nos attollit, non uult tamen ut eius magnitudinem temeraria fiducia predicemus, quandiu scilicet damnabilibus uitiis uoluntarie subiacemus. Sicut enim opus nullum apud nos salutiferum inuenitur, si non spe congrua, spe necessaria preuenitur, sic etiam spes eius satis congrue, satis commendabiliter non splendescit, cuius uoluntas peruersa et pertinax, damnabile uitio tenebrescit. Propter  quod Dauid: »Spera in Domino et fac bonitatem .« uolo, inquit, et admoneo ut in Domino Deo speres et miserationis eius multam magnitudinem uel magnam esse multitudinem asseueres, sed scias sperando sic te solummodo non fraudari, si uoluntate castigata, id quod bonum est, dilexeris operari. Alioquin spes non tam utilis quam seductibilis comprobatur, eiusque blanditiis seductus quisque perdite delectatur, a dextro sumens ubere ut Deum in puniendis pertinacibus iustissimum non attendat, a sinistro autem ut sua uitia statera iusta, equo pondere non appendat. Cuius quia malitia predictis gradibus augmentatur, Iob diligenter eos considerans lamentatur, et assumpta persona uel quasi specie penitentis, deflet ortum et profectum  miserabilem delinquentis. »Cur lactatus, inquit, uberibus?« Sicut autem huiusmodi lactatio non immerito deploratur, sic e regione lactentis ablactatio commendatur, cum scilicet repulso et siccato lactis fluxu carneo deceptoris, panem de celo esurit, sitit aquas de fontibus Saluatoris. Recte igitur Abraham filium suum Isaac legitur ablactasse, et in die ablactationis eius letus conuiuium celebrasse, quia tam angeli quam homines qui nostre solliciti sunt salutis, diligenter nos retrahunt a iugo deceptorie seruitutis; et cum nos uiderint pulsis carnalibus desideriis penitere, nostris luctibus, nostro profectui diligunt adgaudere. »Gaudium, inquit, est angelis super uno peccatore penitentiam agente .« Et Paulus ad Corinthios: »Quis est, ait,  qui me letificet nisi qui contristatur ex me?«  Et longe infra: »Gaudeo, inquit, quia contristati estis ad penitentiam .« Cum pro risu deceptorio deuotis lacrymis irrigamur, pro oleo letitie, fletu et cinere deturbamur, pro tenero lacte, uesci pane aspero non grauamur, cum pro malis preteritis digna penitentia contristamur, nimirum Paulus noster, qui ante doluerat peccati lenocinio nos lactari, iam gaudet, iam exsultat, uelut Abraham dilectum filium ablactari. Sic alius quidam studiose filium ablactabat, quem cura uigili, monitis salutaribus informabat, uolens eum seductorum blanditiis non lactari, non fracto genuino, lacte mortifero delectari. »Fili, ait, si te lactauerint  peccatores, ne acquiescas .« Si auditus, inquit, fuerit lingue sibilus deceptricis, cum laudatur quisque miser in desideriis anime peccatricis, uide, fili, ne tua fortitudo pueriliter emollescat, ne fracto uel excusso dente uoluptatibus lacteis acquiescat.

Cuius dulcorem lactis qui elegerit uel penitus non sentire, uel saltem cum senserit, ab eo uiriliter resilire, nimirum felici somno merebitur obdormire, et pulso noxiorum malorum strepitu, silentium dormiens inuenire. De quo et Iob subiungit: »Nunc enim dormiens silerem et somno meo requiescerem .« Recte, ait, conqueror peccati maculas incurrisse, et per gradus perditos ad mortis meritum me uenisse, quia si ab eis pedes meos districtius prohiberem, et requiescerem somno meo, et dormiens  nunc silerem.

Sicut somnus uel dormitio aliquando in Scripturis argui promeretur, sic nonnunquam in eisdem commendabilis perhibetur, quia et in stratu uitiorum securitate noxia peccator uelut dormiens intorpescit, et in molli uirtutum accubitu iustus nichilominus uelut dormiens requiescit. De peccatoribus Isaias: »Dormientes, inquit, et amantes somnia .« In Euangelio Lazarus qui peccantium moritur in figura, qui per dies quatuor teneri legitur sepultura, non solum mori, sed et dormire testimonio Domini perhibetur, ut nomine dormitionis quies peccati noxia figuretur. »Lazarus, inquit, amicus noster dormit .« Conqueritur Dominus quod in suis peccator uitiis uelut dormiens intorpescat, quod in  torpore suo male pertinax indurescat, qui per gradus quatuor perditionis incurrens detrimentum, instar quatriduani replet graui fetore monumentum. »Domine, inquit Martha, quatriduanus enim est .« Quatuor dies quibus in sepulcro Lazarus continetur, quatuor estimo gradus esse, per quos miser quisque ad summum nequitie uenire perhibetur ad quod cum uenerit, duro pressus lapide grauius obdormiscit, dum male obstinatus uix a proposito resipiscit. Eum tamen qui de malo corruens in peius sic delinquit, 667 aliquando non penitus larga Dei beneuolentia derelinquit, sed a graui somno illum uoce magna intonans excitare, et a morte quatriduana dignatur misericorditer suscitare. »uado, inquit, ut a somno excitem eum .« uolo, ait, quatriduanum  languidum, sic diutius non dormire; uolo eum ab obstinationis sue duris nexibus expedire, uolo eum morte nefaria non teneri, sed cuiusdam alterius dormitionis grato beneficio refoueri. Cui rei conuenit quod discipuli respondent: »Domine, inquiunt, si dormit, saluus erit .« Quantum ad litteram Dominus de morte corporis dixerat, illi autem putauerunt quia de dormitione somni diceret, iuxta mysticum uero intellectum illa dormitione quies peccati mortifera designatur, hec autem serenioris quietem gratie in salutem stabilem operatur. »Si dormit, aiunt, saluus erit.« uere cui diuina concesserit gratia sic dormire, ut inquietos uitiorum eius strepitus faciat obmutire, pacata conscientia  mandatis eum celestibus obedire, a peccato liberum soli iustitie deseruire, presentia fugere, intendere desiderium ad futura, spretis transitoriis ad ea suspirare que [sunt sine] termino permansura, is procul dubio iuxta uerbum euangelicum salute perfruetur, pacem super pacem, gratiam pro gratia consequetur. Hec enim dormitio illius est quasi prelibatio uel figura que dono gratie iustorum est meritis adfutura, cum post pacem qua student a uitiorum strepitu feriari, ad illam peruenerint que nulla potest inquietudine perturbari. Ob hoc ista non immerito commendatur, et ad eam digne quisque sapiens inuitatur, felix quidem si hanc meruerit gratiam inuenire, ut in laborioso uite huius stadio possit aliquantulum obdormire. Ad quod et discipulos bonus ille magister  diligentius hortabatur, qui proximus passioni, tanquam sui negligens, illorum curam gerere uidebatur, monens ut in tempore turbulento in quodam spei lectulo delitescant, et timore mitigato sub alis firme fidei requiescant. »Dormite, ait, iam, et requiescite .« Paulo ante ueniens ad eos et inueniens dormientes, arguerat eos dicens: »Non potuistis una hora uigilare mecum? uigilate et orate .« Quia suum et magistrum et Dominum quem immortalem audierant predicari, nunc uidentes morti proxime nullatenus reluctari, amore iam tepido, fide sunt plurimum infirmati, ad moriendum cum eo uel pro eo penitus imparati, recte cuiusdam languoris et desidie somno teneri perhibentur, a quo eiusdem magistri increpatione benigna prohibentur.  Unde et apud Lucam: »Quid dormitis? Surgite et orate .« Quare, inquit, a fide, quam uobis diligenter predicaueram, excidistis, et timore mortis degenerem tristitie somnolentiam incidistis, cum mors et passio que lege humane carnis mihi est adfutura, uestre omnium sit saluti, si tamen credideritis, profutura? »Surgite ergo et orate .« Si enim ad uerbum meum fidei constantiam erigatis, si ad Deum uerum, orationis instantiam dirigatis, profecto ipse misericors in tentationem uos mortiferam non inducet, sed in uiam rectam bonus eius spiritus uos deducet. Quia uero discipuli ad uigilandum et orandum idonei non erant assurgere, non de fundo et profundo somnolenti languoris emergere, si non ipse qui monebat iuuare  misericorditer dignaretur, et uel daret uel impetraret, ut hoc efficaciter impleretur, abiit prius et orauit, Mattheo referente quoties eos respexit dormientes; prius, inquit, abiit, et orauit, signans quia moriens non esset eos in infirmitate sua tanquam orphanos relicturus, sed expleto munere passionis maioris dona gratie collaturus.

Primo quidem orat, et ueniens ad eos inuenit dormientes; secundo orat et ueniens ad eos, inuenit dormientes; orat tertio, et ueniens ad eos dicit: »Dormite iam et requiescite.« Quia in morte eius illorum dure concussa fides elanguit, fide languescente consequenter ipsa operatio tanquam sub modio pressa delituit, tactus misericordia pro eis claudicantibus  Christus orat, et ne prorsus deficiant, uigil ipse pro dormientibus elaborat. Quod alibi dicit Petro: »Ego autem rogaui pro te ut non deficiat fides tua .« Orat primo ut lese fidei turpitudo reproba detergatur, secundo, ut sopiti operis torpens negligentia deleatur, tertio autem ut purgatis uitiis quies grata conscientie prebeatur.



CAPUT CIII.

Quod autem pro abolendis malis his orare dicitur, pro acquirendis bonis semel, innuit quia difficile quis ab illorum potest nexibus expediri, expedito autem possunt facilius hec acquiri. Si enim quis spinas, tribulos, rubos, frutices a radice satagat amputare, si spuria uitulamina, myricas, filices, exarare, si ligna siluestria, si altas eorum radices penitus exturbare;  si graues ruderum moles, si scopulosos tumores collium complanare, si agrum his et horum similibus nouellare, profecto is necesse habet et sudore nimio et non parui mora temporis laborare, ut purgatum possit locum necessario semini preparare. Eo autem preparato labor superueniens, leuior et tolerabilior iudicatur, dum bonum iam in eo semen facile seminatur, seminatum grata humoris et caloris temperie coalescit, uiret coalitum, uirore deposito maturescit, maturato cultoris grata securitas hilarescit. 668 Ideo Dominus cum ad Ieremiam de huiusmodi cultura figuraliter loqueretur, et eum ad suscipiendum cultoris officium diligentius hortaretur, satis innuit quia et non nisi multo labore mala radicitus auferuntur, et cura gratiore bona  postmodum inferuntur. »Ecce, ait, constitui te ut euellas, et destruas, et disperdas, et dissipes, et edifices, et plantes .« Quatuor premisit per que malitia uitiorum tenax eiicitur, duo subiunxit per que fructuosa uirtus inseritur, quia et iuxta quemdam ethnicum, uix ista filix quouis aratro mansuescit, et ea tandem pulsa, bonus ager bono facilius semine iam ditescit.

Ob hoc Christus pro eis quos dormientes bis reperit, bis etiam orare memoratur, semel autem, cum eis, ut iam dormiant, uel optat uel precipit uel hortatur, quorum quisquam nec carere uitiis nec uirtutibus preualet abundare, si non precum hostias curet patri filius immolare. Cuius preces ante passionem quidem deuotione humili diriguntur, post  resurrectionem uero impleri manifestius cognoscuntur, cum noue dono gratie uetus illorum infirmitas est ablata, et ampliori munere serene menti securitas est collata. Resurgens enim Christus ex mortuis, et in multis argumentis apparens per dies quadraginta, fidem illorum, que claudicauerat, reformauit, imo eos ad fidem ampliorem multo robustius informauit; fide firmos ad operandum pariter excitauit, ut non solum in corde uirtus fidei teneretur, sed et uerbo et opere commendabilis haberetur. »Fides enim sine operibus otiosa est .« Igitur cum eos Iudei seuiente durius inuidia persequuntur, et in eis exstinguere uel fidem uel opus saltem fidei moliuntur, illi tamen constantes non  prece, non pretio, non minis, non uerberibus inflectuntur, sed pro Christi nomine leti contumelias patiuntur. Sicut scriptum est: »Ibant gaudentes a conspectu concilii, quoniam digni habiti sunt pro nomine Iesu contumeliam pati .« uidetis eos non solum multa pro Christo grauia sustinere, sed in sustinendo, infirmitate uel angustia spiritus non dolere, imo largiori beneficio interna quadam letitia dilatari, et securitate mentis tanquam conuiuio delectari. »Secura enim mens, ut scriptum est, iuge conuiuium .«

Hec autem securitas, quedam quasi dormitio non incongrue iudicatur, cum scilicet mens interna quieto silentio soporatur, ut in foro huius uite secretum aliquantulum usurpatur, ut remotis tumultibus domesticis  in conclaui fortitudinis quiescatur. Cui et si doloso lenocinio caro insolens aduersatur, uel si graui murmurio inuidorum queuis aduersitas obluctatur, nitens et enitens, ut mens iusti modo quolibet seducatur, et quasi de cubiculo ad fori strepitum educatur, illa tamen obclusa fore presentiam obstrepentium non admittit, sed uelut in claustrali dormitorio, somno silentii se committit. Nam, cum blanditiis carnalibus nulla mollitie spiritus acquiescit, cum nec minis persequentium, nec uerberibus expauescit, cum omnibus saluti aduersantibus opposito uecte constantie forem claudit, cum uocem exactoris interposita forti maceria non exaudit, quid nisi in quodam secessu quietis secura dicitur obdormire, ad cuius interius cubiculum uiolentus  predo uel subdolus non potest aditum inuenire? Ideo recte cum post resurrectionem in uno cubiculo referuntur discipuli congregari, et propter metum Iudeorum fores diligentius obserari, exclusis hostibus iehsu presentem se uoluit exhibere, et dono gratie pacis obsessorum sollicitudinem refouere. »Cum essent, inquit, fores clause ubi erant discipuli congregati propter metum Iudeorum, stetit iehsu in medio, et dicit eis: Pax uobis. Gauisi sunt discipuli, uiso Domino. Dicit eis iterum: Pax uobis .« Paulo infra: »Post dies, inquit, octo iterum erant discipuli eius intus, et uenit iehsu ianuis clausis et dixit: Pax uobis .« uult Dominus ut affectus carnales tanquam Iudei a nostris mentibus excludantur, et soli spiritales intra  cubiculum includantur, quibus inclusis pacem quiete fortitudinis diligit impertire, ut exclusis uitiis possint in silentio securius obdormire. Exclusis, ait, persequentibus, pacem uolo salutiferam uos habere, et illorum metu postposito, turrim fortitudinis obtinere, ut maiestate manus de excelso illorum impetus abigatis, et cogitatus uestros in securo tanquam lectulo colligatis, et pace composita sub optato silentio dormiatis. Hanc pacem, hoc silentium, hanc quietem dormientium Christus passionis sue tempore designauit, cum eos, quos dormientes prius arguerat, ad dormiendum postmodum inuitauit: non quod inpresentiarum huiusmodi beneficium eis daret, sed quod eos tenere diligeret, promissione  gratuita confortaret. »Dormite, ait, iam et requiescite .« Post resurrectionem uero quod ante promiserat, uoluit adimplere, et pacem eis predicans, quietos eos uoluit exhibere, dato eis Spiritu ut possent aduersantibus efficaciter reluctari, et intra conscientiam, quodam somno uel silentio delectari. Qui enim dono Spiritus malorum funiculo pedes non implicat, qui non sibi fasciculum de restibus peccando multiplicat, pulso morbo, tersa conscientia serenatur, et sopito uitiorum tumultu, sub silentio dormire iudicatur. De quo Ieremias: »Bonum est, inquit, prestolari cum silentio salutare Domini .« Unumquemque nostrum quandoque 669 Dominus uisitabit, cum a carne scilicet innexam animam separabit, eum nobis operantibus  opus et operandi spatium terminabit, et ad reddendum operi dignum iam pro merito premium non tardabit.

Aduentum cuius quidam inueniuntur nequaquam exspectare, qui de illo uel nolunt obdurati, uel cecati nesciunt cogitare, qui affectu deprauato sic inherent presentibus transituris, ut instar bestiarum nullam curam habeant de futuris. Quidam uero uenturum iudicem non negantes, et aduentus eius cognitione certissima prestolantes, in prestolando tamen uidentur non sereni, non a tumultu et clamore peruersorum operum alieni. Extimantes autem eum uel mitem iusto amplius aduentare, uel aduentum suum mora diutina prolongare, eo fiducialius malis noxiis implicantur, quo uel mitius iudicari,  uel amplius differri iudicium arbitrantur. Quod innuens Dominus apud Lucam: »Si dixerit, inquit, seruus ille in corde suo: Moram facit Dominus meus uenire, et ceperit percutere pueros et ancillas, et edere et bibere, et inebriari .« uidetis quia seruus iste Dominum quidem uenire nequaquam diffitetur, sed eum in ueniendo moram facere profitetur, et sibi stulte blandiens dum optatum sibi spatium pollicetur, tumultum quieti preferens, intra claustra silentii non tenetur. Pueros quippe et ancillas, uel, secundum alium euangelistam, conseruos percutiens durius deseuire, edens et bibens, ebrietatis uitio diligit inseruire, et his male deditus profecto Ieremie consilium non acceptat, uenturumque Dominum digno cum silentio non  exspectat. Quod quidem ipsi Domino displicere non mediocriter inuenitur, seruoque tumultuanti iuxta uotum eius perditum non blanditur, sed ei cito superueniens, cum nescitur, dure percutienti percussione durissima remetitur. Quod in Euangelio consequenter adiungitur: »ueniet, inquit, Dominus serui illius in die qua non sperat, et hora quam nescit et diuidet eum, partemque eius cum infidelibus ponet .« uelit, nolit seruus, uenire Dominus non tardabit, seruumque dissolutum districto iudicio coarctabit, quem diuisum ab his, uelut hedum ab agnis qui cum silentio Dominum exspectarunt, cum illis constituet qui aduentum eius penitus ignorarunt. »Partem, inquit, eius cum infidelibus  ponet.« Bonus seruus illud Ieremie dicens: »Pars mea Dominus, dixit anima mea, propterea exspectabo eum ,« et illud Dauid: »Portio mea in terra uiuentium ,« agit sollicitius quod ei estimat gratum esse, quem suam pre ceteris et eligit et diligit partem esse, et pars sua ei ponitur cum his qui dantes operam sanctitati, uenientem Dominum digno cum silentio sunt fideliter prestolati. Nequam uero seruus qui habens formam fidei, non rei ueritatem, qui nouit et non fecit uenturi Domini uoluntatem, diuiditur ab his qui spe et dilectione fructuosam efficiunt fidem suam, et diuisus ab eis, cum infidelibus accipit partem suam. Quia enim elegit in prestolando Dominum silentium non tenere, conseruos persequi, suis potius, quam  Dei uoluntatibus indulgere, partem suam, et premium cum illis accipere promeretur, quibus non opus fidei, sed nec fides etiam indulgetur. Nam, sicut infideli nisi damnatio non debetur, sic et fidelis nequam, aliud premium non meretur, et utrique partem suam simul accipere memorantur, dum longe facti a salute, digno pariter supplicio deputantur. Bonum ergo est iuxta uerbum Ieremie salutare Domini cum silentio prestolari; bonum in prestolando a uitiorum tumultu noxio feriari; bonum ab adolescentia iugum suauius et onus eius leuissimum sustinere; bonum in sustinendo a malis noxiis continere. De quo subiungit: »Sedebit solitarius et tacebit .« Qui iugum Domini suaue, qui onus eius studiosius obsequi non grauatur, cum ipso  Deo sedebit solitarius et quiescet, non turbis negotiorum, non desideriorum tumultibus acquiescet. »Nemo, inquit Apostolus, militans Deo, implicat se negotiis secularibus .« Sedebit, inquam, cum Deo solitarius, et tacebit, quia spe fortissima illi singulariter adherebit, nichil in hac uita diligenter appetens preter ipsum, eum solum, solam eius pacem sperans et desiderans in idipsum. De qua in Psalmo: »Tu, Domine, inquit, singulariter in spe constituisti me .« Et iterum: »Factus sum, ait, sicut passer solitarius .« Solitarius autem, dum fora, dum compita, dum plateas fugiens uelut in angulo delitescit, dum negotia, dum desideria, dum queque noxia respuens, Deo singulariter adherescit; tacet quidem, quia obstrepentibus  uitiorum blanditiis non colludit, non se illis applicat, sibi ipsi enerui colludio non illudit. Non denique, sicut Adam se excusat, quia nec indiget excusari, cauens nimirum agere, unde recte debeat accusari. Quod peccator ille satis diligentius non precauit, qui postmodum in psalmo suam incauti negligentiam memorauit, ostendens et cuius culpe maculis fuerit obuolutus et quam penam culpe merito consecutus. »Inueterauerunt, inquit, ossa mea dum clamarem tota die .« Quia eius qui dixit: »Peccasti, quiesce,« salubre consilium non audiui, non mandato eius aure prona humiliter obediui, arguenti et monenti ad penitentiam, non satis mihi consulens acquieui, non cum eo iuxta Ieremiam sedi solitarius et quieui, sed multis et  uariis culpis implicitus insuper et clamaui, dum easdem culpas defensione 670 proterua pertinaciter excusaui; quia, inquam, tam peccando quam excusando clamorem noxium exaltaui, ossa mea, id est uirtutum inueterauit necessaria fortitudo, et situ uetustatis deturpata est interior anime pulchritudo.



CAPUT CIu.

Hec uetustas illum primum parentem nostri generis occupauit, cum assumpto fructu prohibito culpam contumaciter excusauit, cum ad uocem deambulantis Dei timore concussus ad latebras quidem fugit, sed in eis requisitus clamare nequiter non refugit. Deprehensus enim ab eo cuius mandatum  acceperat ne peccaret, ne attingens lignum scientie, fructum inobedientie manducaret, cum deberet tanquam reus culpam lacrymis abolere, presumpsit Creatorem clamore noxio ad iracundiam commouere. Postposito quippe serene deuotionis medicamine salutari, turbatus spiritu non timuit excusari, et non solum culpe sordes renouantis penitentie lauacro non detersit, sed eas defensione cumulans uetustatis cuiusdam uoragini se immersit. »Mulier, ait, quam dedisti mihi, dedit mihi, et comedi .« Hoc uerbo datam mulierem, imo eum forte qui dedit mulierem accusauit, et se ipsum tanquam innocuum, uel pene grauis immeritum excusauit, excusando superduxit ossibus suis, id est uirtutibus rugose turpitudinem uetustatis, qua fuscauit  et uelut exarauit iniuncte pulchritudinem sanctitatis. Et quoniam ruga peccati offuscata est huius interior pulchritudo, et uelut decusso flore iuuenili uetusta inualuit turpitudo, uetus Adam ille nostri auctor generis appellatur, cuiusmodi uetustate tota eius posteritas offuscatur. Quia enim carne peccati genitos peccato simili nos infecit, ipse uetus ueteres transfusione hereditaria non effecit, et exutus stolam primam uernantem decoro uenuste nouitatis, tam se ipsum quam posteros tunica induit oppressorie uetustatis. Quos oppressos non penitus miseratio diuina destituit, sed ad releuandum eos remedium dignum instituit, monens ut ad tergendum morbum prauitatis hereditarie quo tenetur, mordaci cauterio penitentie medentis urerentur.  Quibus per beatum Iob dicit: »Audite, queso, sermones meos, et agite penitentiam .« Quo audito, quisque penitens: »Laboraui, ait, in gemitu meo, lauabo per singulas noctes lectum meum, lacrymis meis stratum meum rigabo .« Et in alio psalmo: »Afflictus sum, inquit, et humiliatus sum nimis .« Paulus hoc audierat qui alios quoque ad audiendum admonens, ait: »Exuite uos ueterem hominem, et induite nouum .« ueterem hominem, peccatorem hominem uult intelligi, cuius intentio quodam uelut defectu uirium ad terrena pronius incuruescit, cuius interna facies senili turpitudine tenebrescit; qui primi hominis imitator, culpam culpe superaddere non recusat, dum malitia induratus, defensione tumida  se excusat. Hunc hominem, siue, huius hominis uetustatem iuxta Pauli mandatum exuimus, cum affectum peccandi penitentia ducti deponimus, cum non uestimenta, sed corda nostra scindentes, prophete monitis obedimus, cum uenturum iudicem confessione purgatoria preuenimus, cum ea que primus Adam intulit carnis lenocinia, forti cinctorio cohibemus, cum paterna uitia obtinere in nobis ius hereditarium prohibemus. Nouum autem hominem induimus, cum eam quam Christus attulit et contulit suscipimus iustitie nouitatem, cum iuxta Pauli monita deponentes mendacium, loquimur ueritatem, cum depulso languore pristino dignam proficimus in uirtutem, cum fracto uelut ad petram senio ad  honestam reuertimur instar aquile iuuentutem, dum denique sopito clamore uitiorum qui Dei auribus obstrepere grauiter inuenitur, mens nostra inuento puritatis noue silentio, ossa nostra que inueterauerant, iuuenescunt, et anime interiora, terso gelu, uernali temperie reuirescunt; imo totus homo noster nouo quodam genere reflorescit, dum et castitati, et ueritati spiritus diligentius adherescit. Eapropter Iob recte conqueritur quod per gradus perditos ad mortis meritum deuolutus, recedente gratia huiusmodi silentium non fuerit assecutus, in quo sana conscientia molli tanquam somno, uel accubitu quieuisset, et sopitis uitiorum clamoribus optatam solitudinem inuenisset. »Nunc, inquit, dormiens silerem et somno meo requiescerem cum  regibus, et consulibus terre, qui edificant sibi solitudines .«



CAPUT Cu.

Eos quibus id muneris dignatur larga Dei bonitas impertire, ut predictum mereantur somnum, uel silentium inuenire, non aliorum quam regum et consulum nominibus appellauit, nec eos aliorum censendos esse nominibus iudicauit. Reges puto intelligi, non qui multis oppidis, uiculis, ciuitatibus principantur, non qui longe lateque diuersis populis, et nationibus dominantur, qui non tam prodesse, quam preesse plurimis gratulantur, qui subditorum obsequio, impensa sibi reuerentia gloriantur, qui cum a multis, tam subditis quam finitimis timeantur, 671 uni tamen et forte plerisque uitiis humilitate  degeneri famulantur. Isti enim serui potius quam reges possunt merito nominari, qui hominibus principantes, dignantur uitiis subiugari, qui seruitutem quam potestate regia laborant et exsultant ab inferioribus populis extorquere, inertia muliebri non renuunt indignis passionibus exhibere. uerum ille qui ad peccandum, manus, linguam, membra cetera non effrenat, qui affectus illicitos ab effectu longius alienat, qui carnem contumacem aduersus spiritum non extollit, qui carnis lenocinio eumdem spiritum non emollit, cuius unus cum Deo spiritus, Deo diligit adherere, et in sensibus corporis regnum et imperium exercere; ille, inquam, recte regii titulo nominis insignitur, in quo iudicii rectitudo, fortitudo uiuendi, morum grauitas inuenitur. Nam  cum in eminentia cordis sui sedere, et presidere diligit rationem, eique presidenti concedit liberam optionem, ut scilicet affectus animales iure debito illa subiiciat proprie ditioni, et ordine rerum bene composito, illi huius obtemperent iussioni, profecto rex est, et esse merito predicatur, dum se ipsum regem, que sua sunt, recte disponere comprobatur.

Cuiusmodi reges non incongrue Iob etiam consules dicit esse, quia non solum sibi, sed et ceteris eos utiles nouit esse, dum sicut moribus suis eo, quem dixi, modo uel ordine principantur, sic honesto consilio ad principandum alios exhortantur. Nam cum odientes peccare intuitu uel amore uirtutis,  fraterna caritate quibusque auditoribus consilium dant salutis, profecto a consulendo recte consules perhibentur, qui uerbo et doctrina suis utiles auditoribus exhibentur. Et pulchre Scriptura prius reges, postmodum consules nominauit, in quo regendi et consulendi tempus uel ordinem commendauit, quoniam ad consulendum ceteris satis idonei non habentur, quorum mores non prius districto imperio cercentur. Ille quidem ad dandum consilium digne commendabilis inuenitur, cuius lingua et doctrina castigatis moribus preuenitur, qui uerbum consilii, quod proximo diligentius impertitur, in seipso prius et habere et diligere comperitur. Qui enim uerbo docto indoctum quemlibet reprehendit, et in suis actibus se ipsum eque reprehensibilem preostendit, qui  prudenti consilio erudire appetit quemuis stultum, et dissipatus opere, se demonstrat nichilominus inconsultum, huius uerbum, huius consilium digna reuerentia non auditur, quod uiuendi gratia, sale morum preuio non conditur. Auditor quippe uix aut nunquam suum consulem magni pendit, quem suos mores, actus suos digne regere non perpendit, et quem regno perdito inconsulte uiuere deprehendit, ad eius consilium aurem uel animum non intendit. Cuius uero mores et opera digno uidet imperio cerceri, et de bono in melius profectu congruo promoueri, cuius mentem uel animum in suis perpendit affectionibus sic regnare, ut opus bonum uerbo, uerbum constet operi concordare, hunc profecto consulem, hunc doctorem suscipere non grauatur, huius  digne consilium auditoris humilitas ueneratur. De cuiusmodi regibus et consulibus recte dicit. Qui edificant sibi solitudines. Qui mundum et ea que mundi sunt diligit amplexari, honore transitorio dignitatis culmine sublimari, ditari pecunia, in suis uoluntatibus dilatari, equales preuenire, quibusque maioribus cequari, iste quasdam uelut nundinas uidetur frequentare et turbarum prementium multa frequentia laborare. Nam, cum solis intenta uisibilibus mens peruersa, occurrentibus nequam desideriis preceps rapitur per diuersa, cum eam nunc ira, nunc auaritia, nunc libido, nunc spes ambitiosa dissipat, nunc formido, illinc eam torquet inuidia, hinc extollit superbia, illinc angit grauis tristitia, hinc resoluit inanis letitia; cum his, inquam, et aliis incursibus  premitur uitiorum, quid nisi uersatur uelut in medio tumultuantium populorum, ut cum undique innumerabiles assistere, uel magis obsistere sibi cernat, a quo illorum tangatur specialius, uix discernat? »Turbe, inquiunt, te premunt et tu dicis: Quis me tetigit? « Mirantur illi quod magister eorum tangi se ab aliquo fateatur, cum non tam ab uno quam a turbis undique deprimatur, et de omnium oppressione dignius, ut estimant, conqueratur, quam de unius tactu percunctator sollicitus habeatur. uerum illi uisibilibus adherentes de oppressione respondent corporali, ille uero longe secus intelligens, de tactu loquitur spiritali, quem nullus extrapositus poterat peruidere, sed ipse tantum  senserat qui deuotum a tangendo noluit cohibere. »Tetigit, inquit, me aliquis, ego enim sensi uirtutem de me exiisse .« Hanc aliquem discreto tactu senserat tetigisse quem tangendi uirtutem eius gratia nouerat accepisse, turbas uero ceteras aiunt discipuli compressisse, quarum instantiam non satis constat Domino placuisse. Ille autem miser, qui supradictis uitiis impugnatur, qui eorum imperio flexa mentis rectitudine subiugatur, quandiu eam potens illorum obsidet multitudo, nescit quid utile, quid honestum habeat solitudo. Si uero uisitante gratia turbam grauem ceperit abhorrere, si tantam eius frequentiam abhorruerit sustinere, si graues eius impetus non sustinuerit preualere, si affectus carnales rationis imperio dilexerit cohibere, 672 si  eos ab affectu manu prouida studiosius prohibere, nimirum iam non in foro, non in platea, non in strepitu habitat malitie popularis, sed tanquam onager in deserto, uel passer in edificio singularis. Nam cum iram temperat, domat auaritiam, superbiam inclinat, exstinguit inuidiam, castigat libidinem, ambitionem frenat, cum his et horum similibus pristinum apud se locum negat, et regio quodam imperio a suis arcet finibus, et relegat, in secessu mentis sue quoddam sibi secretum edificat, et pulsis exteriorum molestiis iam in eo quietus nidificat. Ibi quidem gaudet solitarius residere, ibi Deo singulariter adherere, ibi mundos cogitatus caritatis feruente spiritu confouere, ibi pulso procul tumultu populari, in pacis otio conticere. De quo Ieremias,  ut supra dictum est: »Sedebit, inquit, solitarius et tacebit .« Et idem alibi: »A facie, inquit, manus tue solus sedebam, quoniam comminatione replesti me .« Manus Dei, percussio eius intelligenda est, quia eos qui multitudini uitiorum non timent inseruire, ipse iustus seuero tandem iudicio uult ferire, qui, antequam feriat, terribiliter comminatur, ut peccator citius resipiscens salutarem indulgentiam mereatur. Itaque Ieremias terrore minarum concussus intra predictam multitudinem refugit inueniri, manum Dei uiuentis duram experiri, sciens quia percussionem eius ultoriam cogitur sustinere quisquis non refugit ad huiusmodi consortium pertinere. Denique in Euangelio torqueri demones  conqueruntur, et dolore irremediabili manum Christi durissimam patiuntur, quia iudex eorum nequam multitudinem exsecratur, que refuga solitudinis perdito multorum consortio gratulatur. »Clamauerunt, inquit, dicentes: Quid nobis et tibi, Iesu Fili Dei? uenisti huc ante tempus torquere nos .« Et apud Marcum: »Quid mihi et tibi Iesu Fili Dei summi? Adiuro te per Deum ne me torqueas, et interrogabat eum: Quod tibi nomen est? Et dixit: Legio mihi nomen est, quia multi sumus .« Sciens ergo Ieremias non commendari multitudinem uitiosam, et eidem imminere manum iudicis onerosam, prudenti consilio cedit a facie ferientis, solusque sedet longe factus a turbe consortio delinquentis. Hoc indutus spiritu Dauid etiam  se dicit elongasse, et turbas fugiens, in loco solitudinis habitasse, exspectans eum qui beneuolus solita largitate a spiritu pusillanimo, et a noxia liberat tempestate. »Elongaui, ait, fugiens, et mansi in solitudine.«



CAPUT CuI.

Illa quoque mulier, que in Apocalypsi perhibetur masculum peperisse, cui parienti draco inuidus legitur astitisse, fugit in solitudinem, ut ibi secura delitescat et procul a serpente sub umbra silentii requiescat. »Fugit, inquit, mulier in solitudinem, ubi habet locum paratum a Deo, ut ibi pascat illam .« Mulieris nomine recte queuis anima designatur, que subiecta Creatori, eius spiritu grauidatur, et proficiente gratia parit prolem non nisi  masculinam, id est fortia et inuicta profert opera mollitiem ignorantia femininam. Cui parienti dolosus ille serpens latenter assistere, post partum uero euidentius laborat insistere, ut uel operi proposito proficiendi subripiat facultatem, uel eidem iam peracto manifestam inferat uiolentie grauitatem. At illa dolos huius et uiolentiam pertimescens, et a bonorum tam affectu quam effectu operum non tepescens, fuga non degeneri festinat solitudinem obtinere, id est in secreto sue mentis Deo singulariter adherere. In qua solitudine Deus locum preparat fugienti, dum manu supposita mollem prebet accubitum quiescenti, et grata largitate ministrat pascuam salutarem, dum eius desiderio infundit uberius gratiam spiritalem. Unde et Dauid: »In loco pascue ibi me  collocauit .« Et alibi, quod paulo ante dictum est: »Elongaui, ait, fugiens et mansi in solitudine .« Ad quem locum pascue uel solitudinis recte Dauid uel mulier fugere perhibetur, ut remota degeneri tarditate, deuote mentis agilitas commendetur, que ad appetendum celestia non passu tardo, non dormitantibus palpebris elanguescit, sed alacri desiderio more impatiens inardescit. Unde tam Dauid quam mulier pennas siue alas habere referuntur, quarum ueloci remigio ad optatam solitudinem perferuntur, quam nimirum non hebes tarditas, non tarda consequitur hebetudo, nec tardam hebetudinem admittit huiuscemodi solitudo. »Quis dabit mihi pennas, ait Dauid, et uolabo?«   Et ne uideatur quesisse et non acquisisse, subiunxit: »Elongaui fugiens et mansi in solitudine .« Et in Apocalypsi: »Date sunt, inquit, mulieri due ale ut uolaret in desertum a facie serpentis .« Que ale dilectio duplex accipitur, qua Deus et proximus iuxta regulam prescriptam diligitur, cum scilicet anima Deo soli ardet specialius adherere, et eamdem gratiam suum desiderat proximum obtinere. Hoc ardore duplici a terrenorum desiderio subleuatur, et uolatu prepeti ad locum solitudinis deportatur, ut serpentis inuidi sibilantem malitiam supergressa, et mentis solitarie quietum cubiculum introgressa, clauso uelut ostio iniquos strepitus gaudeat remouere, et Patrem intus orans, eum sibi per Isaiam audiat respondere.  »Non audietur, inquit, ultra iniquitas in terra tua .« Felix terra in qua iniquitas non auditur, 673 infra cuius terminos non nisi equitas inuenitur, ad quam inhabitandam claudo pede, affectu languido non uenitur, sed uolatu rapido, feruente spiritu peruenitur. Felix terra ad quam inhabitandam non popularis confluit multitudo, sed ea procul facta, fines illius obtinet solitudo, cuiusmodi solitudinem scopulosa nescit ariditas, asperitas inculta, horrida turpitudo, sed odorum suauitas, amena uiriditas, florida pulchritudo. Ad quam estuans Ieremias: »Quis dabit me, ait, in solitudine, et derelinquam populum meum, et recedam ab eis! quia omnes adulteri sunt, et cetus preuaricatorum .« Attendens Ieremias populum  suum grauiter delinquentem, pollutum adulteriis, preuaricationis reum, ne forte aliquando cum fure currat, suam ponat cum adulteris portionem, optat procul ab eis facere mansionem, si tamen quis ei dare uelit et ualeat optionem, et eligit ad locum solitudinis deuenire, ut in ea optate securitatis mereatur gratiam inuenire. In hac enim spiritus conscendit liberius celsitudinem rationis, in hac gaudet securius declarate beneficio uisionis, in hac terso puluere, remota diligentius nebula falsitatis, celebrat acutius exquisite iudicium ueritatis. Quod innuens Isaias: »Habitabit, inquit, in solitudine iudicium .«

In foro quidem uel platea in qua populus contendit sue satisfacere uoluntati, et pro suo quisque  uoto liberius obstrepit ueritati, aut uix, aut non habitat subtilis iudicii rectitudo, quia paucis melioribus indiscreta preualet multitudo. Recte ergo in solitudine habitare iudicium perhibetur, in qua concursus populi, conuenarum turbatio non habetur, in qua puluis platearum iudicantis oculum non obscurat, et munus auaritie aurem intelligentie non obturat. In hac quippe animus liberius et lucidius uidet rectum, in hac uisum spiritalem tendit efficacius in directum; cum scilicet dono gratie a malis noxiis, id est uitiorum maculis expeditur, etsi nondum liber a malis tristibus inuenitur.



CAPUT CuII. De silentio a malis tristibus.

Non enim ut mala noxia conceditur a suis longe  finibus relegare, statim et tristia potest penitus serenare, sed cum ab illis optatum silentium iam tenetur, adhuc tamen plerumque in his dure animus exercetur. Quod autem sicut noxia, sic et tristia nonnunquam mala nominentur, plurima in Scripturis testimonia perhibentur, in quibus illa hoc uno uocabulo censeri pariter inuenimus, quamuis in re longe ab inuicem differentia comperimus. Noxia diximus ea, que iustitie obuia, contraria sunt uirtuti, que sui merito nulli prosunt, quoduis obstaculum dant saluti, quibus angelus et homo lege graui miserabiliter obligatur, cetera uero omnia, tam Creator, quam creatura lege simili non ligantur. Tristia autem sunt que inuiti quique grauiter patiuntur,  que patienti amara et aspera in aliquo sentiuntur, que etsi forte utilia, tamen ex toto suauia non habentur, et ob hoc mala non incongrue perhibentur. Inde quidem mala febris, paralysis, fames, pauperies, et huius multa generis appellantur, non quia peccata sint, sed quia uoluntati patientium aduersantur; et quidquid nos affligere, grauare, ledere comperitur, mali nomine censeri Scripturarum testimoniis inuenitur. »Domine, inquit, puer meus iacet in domo paralyticus, et male torquetur .« Et Paulo infra: »uidit, ait, socrum Petri iacentem et febricitantem et tetigit manum eius et dimisit eam febris et omnes male habentes curauit .« uidetis quia isti qui uel febri, uel paralysi, uel huiusmodi passionibus affliguntur,  male habere, male torqueri euangelico testimonio referuntur; et sicut ad tergendum peccati malum penitentie disciplina, sic ad malum infirmitatis curandum conueniens requiritur medicina.

De qua idem Mattheus alibi dicit: »Non est opus ualentibus medicus sed male habentibus .« Male habentes dicit eos qui infirmitatis molestia perurgentur, qui molesto quouis grauamine detinentur, quorum infirmitati necessario medicus adhibetur ut mali pulsa intemperie, optata sanitas reformetur.

Cum terram Chanaan et ceteras circumquaque prouincias fames grauior angustaret et Aegyptus sola, frumento et panibus abundaret: »Omnes, inquit, prouincie ueniebant in Aegyptum ut emerent  escas et malum inopie temperarent .« Hic famis inopiam Scriptura Genesis malum dicit, non quia illud iustitia uel iuste legis auctoritas interdicit, sed quia grauis eius presentia tristitie nos addicit, et eius oppressio uoluntati patientium contradicit. Sic etiam Iacob multa sibi incommoda considerans imminere, egentem se panibus, integrum sobolis sue numerum non habere, equo non satis animo tot et tam grauia sustinere, tristis non preualet, a luctu se et querimonia continere. »Ioseph inquit, non est super, Simeon tenetur in uinculis, Beniamin auferetis, hec mala omnia in me reciderunt .« Perditio Ioseph, Simeonis detentio, ablatio Beniamin, paterna uiscera dure concutiunt, internoque affectui grauem nimis 674 dolorem incutiunt,  et hec mala non animam patientis malam efficiunt, sed piam eius teneritudinem, usque fere ad extrema mortis afficiunt. Unde et ait: »Canos meos cum dolore deducetis ad inferos .« Tanta patrem filiorum tenet dilectio, et erga eos emissos uel amissos tanta illum urget affectio, ut super hac eorum absentia nullum sibi solatium conferri uideatur, sed afflicta eius canities cum dolore ad inferos deducatur. Perditio quidem Ioseph, si aduersi quidquam Beniamin patiatur, non uult pater uiuere, ne uiuendo grauius torqueatur; cum ex quo ipsum Ioseph deuorasse fera pessima nuntiatur, pater sibi non uiuere, sed mori potius uideatur. Etsi enim carnem eius non lesit morsus bestie seuioris, pium tamen eius spiritum  dure tetigit mors doloris; et multo mitius in filium furore breui bestia dura seuit, quam in patrem doloris angustia quem torquere iam diutius consueuit. Quamuis eidem filio nichil mali, nichil discriminis accidisset, sed pater solus graues angustias incidisset, qui quoniam mendaciis credens, Ioseph morte perditum estimabat, multo dierum spatio, doloris magnitudine moriens laborabat. Quo contra cum Ioseph uiuere fratres eius eidem patri querulo retulissent, et ei seriatim illius uerba, mandata, munera protulissent, et ille tandem compelleretur fidem narrantibus adhibere, non ualens intra claustra silentii magnitudinem gaudii continere, reuixit, ait Scriptura, spiritus eius, et ait: »Sufficit mihi si adhuc Ioseph filius meus uiuit .«  Cum dicit Scriptura illius spiritum reuixisse, profecto innuit eum quodammodo mortuum exstitisse, cui sicut amaritudo tristitie mortis molestias intulit, sic uitam gratiorem letitie aduentus reattulit, Nihilominus arbor mala et fructus eius dici malus aliquoties inuenitur, eo quod amarus esse, uel inutilis comperitur; et cum illa bono auctore bene condita in suo statu persistere cognoscantur, mala tamen dici possunt, cum solius amaritudinis accusantur. »Omnis, inquit, arbor bona fructus bonos facit, mala autem arbor fructus malos facit .« Sicut bonam arborem et fructus eius bonos Mattheus predicauit, sic et malam arborem et fructus eius malos nichilominus affirmauit, ut sciamus malitiam non eam esse que contraria iustitie  legibus inuenitur, sed tristem amaritudinem quam incongruam discretio cuiusuis experitur.



CAPUT CuIII.

Cuiusmodi malitiam discreuit prudentia Ieremie, cum duos ei calathos ostendit Spiritus prophetie, quorum unus leta et prospera mysterialiter continere, alter uero inuentus est ad tristia et incommoda pertinere. »Ostendit, inquit, mihi Dominus, et ecce duo calathi pleni ficis. Et dixit Dominus ad me: Quid tu uides, Ieremia? Et dixi: Ficus bonas, bonas ualde; et malas, malas ualde, que comedi non possunt, eo quod sint male .« Nullam in his ficubus maiorem possumus malitiam inuenire, quam quia non uidentur esui conuenire, ut  scilicet a longe earum amaritudinem quilibet abhorrescant, uel forte propius attrectantium dentes grauius obstupescant. Quid autem in hac ficuum malitia uoluerit Dominus designare, uoluit uerbis sequentibus demonstrare, et cum ipse bonus bonorum testetur se omnium largitorem, huius tamen malitie ostendit nichilominus se auctorem. »Sicut ficus pessime, ait, que comedi non possunt, eo quod sint male, sic dabo Sedeciam regem Iuda et principes eius, et dabo eos in uexationem, afflictionemque omnibus regnis terre, in opprobrium et in prouerbium et in maledictionem, et mittam in eos gladium et famem et pestem, donec consumantur .« Hec est malitia uel maledictio, hec sunt mala que Deus potentialiter operatur, qui tamen  summe bonus Scripturarum testimoniis comprobatur, quia et hoc a bonitate sua non asseritur uel conceditur abhorrere, si eius nos iustitia compellit mala et tristia que meruimus sustinere. Quod per Isaiam insinuans, ait: »Ego Dominus, et non est alter, formans lucem et creans tenebras: faciens pacem et creans malum; ego Dominus faciens omnia hec .« Quoniam ad lucem oculus inuigilat, animus hilarescit, ad agendum queuis negotia quisque agilior inualescit, mundus ipse noua quadam specie gratanter informatur, dum in rebus uariis sua cuique facies reformatur, recte per lucem leta et prospera uoluit designari, que Deus bonitate ingenita diligit operari.

 Quia uero presentibus tenebris caligat oculus, manus contractior intorpescit, ligatur pes, animus contabescit: ipsum mundum quodammodo confundit obscuritas introducta, coloribus uariis quod suum est aufert confusio superducta; recte per tenebras, tristis aduersitas figuratur, que a iusto iudice nostris nonunquam meritis irrogatur. Unde et Iob: »Rursum ait: post tenebras spero lucem .« Considerans uir iustus illius se iudicio tribulari, qui fideles suos non perire desiderat, sed purgari, iram eius sentiens de misericordia non desperat, sed illo feriente, in sua ipse innocentia perseuerat, et post tristia et aspera que uelut tenebras cogitur sustinere, leta credit et prospera tanquam lucem plenius obtinere. Sperat quippe non semper ipsum iudicem  seuiturum, sed post iram et uerbera 675 misericorditer gratiam largiturum, quia idem qui creare tenebras Isaie uaticinio predicatur, lucem quoque formare nichilominus affirmatur. »Formans, inquit, lucem et creans tenebras.« Quod aliis uerbis inculcans subiungit: »Faciens pacem et creans malum.« Malum dicit, gladium, famem, pestem et cetera huiusmodi que durius nos molestant, que pacis et otii amatores molesto grauamine nos infestant, quibus Deus uel iniustos iuste iudicans uult torqueri, uel ad maius meritum iustorum patientiam exerceri. Unde apud Ieremiam: »Ecce, inquit, ego inducam super eos mala .« Que autem sint hec mala, paulo infra exponens, ait: »Iuuenes  morientur in gladio, filii eorum et filie eorum morientur fame, et non erunt reliquie eis: inducam enim malum super uirum Anathot .« Et longe infra: »Ecce, inquit, ego uigilabo super eos in malum et non in bonum, et consumentur omnes gladio et fame .« uidetis quia gladium et famem et quidquid nos huiusmodi uidetur affligere Deus malum nominat, quod iratus nobis curat infligere, nec quidquam tale patimur nisi eo iustius inferente, imo nullum tale malum fit nisi eo procul dubio faciente. Quod, etsi bono Deo nichil mali creditur adherere, non tamen hec assertio a uero credenda est abhorrere, quin scilicet bonus Deus faciat tale malum, imo nisi eo faciente, nullum prorsus huiusmodi fiat malum. A qua predictorum sententia  Amos quoque Thecuites non dissentit, quia in diuersis hominibus prophetalis spiritus idem sentit, et cum uel loco uel tempore prophete ab inuicem sint disiuncti, eodem tamen sensu, eodem spiritu sunt coniuncti. »Si erit malum, ait Amos, in ciuitate quod Dominus non fecit .« Non estimat propheta ut aduersi quidquam ciuitas patiatur, ut peste, gladio uel ariete quatiatur, nisi eo faciente qui eam rebellem sanctitati, uirtutibus immunitam, ream pertinacie, esse non sustinet impunitam. Qui plerumque facturus malum, malum dignatur predicere, et antequam feriat, minas et errores incutere, ut timore peccator concussus, a proposito festinet desistere, et ultor iam placatus in  uaginam mucronem conuertere. Nam cum iudex iratus mala dicit et grauia se facturum, et penas peccatori dignas pro meritis illaturum, si minis ille perterritus festinauerit penitere, gaudet iudex malum quod locutus fuerat non explere. Quod asserens Ionas: »uidit, inquit Deus, quia conuersi sunt de uia sua mala, et misertus est super malitia quam locutus fuerat ut faceret eis et non fecit .« Malitiam, appellat subuersionem, quam Deus minando fuerat prelocutus sed non eam, quasi mutato consilio prosecutus, quia prenuntiato subuersionis malo, Niniue ad penitentiam se conuertit, et ille penitentem, ductus misericordia non subuertit. Attendens quippe deuotionem lugentium, penitentium disciplinam, conuersa manu remisit gladium in uaginam,  ut in ea sopito ire incendio refrigescat, et contentus loco suo idem gladius sub silentio delitescat. Emissus enim magnum iste gladius dat clamorem, cum oblitus patientie, pronus rapitur in furorem, cum laxato quasi loro in quousque miseros durius debacchatur, et ad luctum et clamorem illorum miseria grauiter excitatur.



CAPUT CIX.

Cum Ieremias Palestinorum faceret mentionem et ad debellandum eos uenire diceret Pharaonem, signanter ostendit furorem et impetum et malitiam inferentis, et econtra ululatum et clamorem et miseriam sufferentis. »Ecce, inquit, aque descendunt ab aquilone, et erunt quasi torrens inundans, et operient terram et plenitudinem eius .«  Aquas dicit Pharaonem et suos qui ad debellandum Palestinos potentialiter efferuntur, et instar aquarum super terre faciem diffunduntur, et quasi torrens inundans impetu graui ad bella prosiliunt, parcunt nulli, cuncta diripiunt. Et recte aquis uel torrenti amatores prelii comparantur, quia sopito silentio graui cum strepitu debacchantur, et sicut dure sonat, fremit, intonat aque impetus rugientis, sic preceps militia uel magis malitia populi seuientis. Unde supra de populo bellatore idem propheta dicit: »Crudelis est et non miserebitur, uox eius quasi mare sonat .« Cum ad bellandum populus flante nequam spiritu promouetur, et furore graui tumens, nulli hostium miseretur, uox eius  quasi mare non immerito sonare perhibetur, quia ei multa inest confusio, nullus ordo, modus malitie non habetur. Cum autem clamore tanto debacchatur gladius impugnantis, et quasi mare sonat tumultuosa garrulitas expugnantis, profecto expugnati quoque sub silentio non premuntur, sed urgentibus malis longe clamare aliter compelluntur. Expugnantes enim furore et letitia plausibiliter efferuntur, expugnati uero luctu et tristitia miserabiliter conqueruntur et longe lateque illorum dissona uox auditur, prorsusque a neutris teneri silentium inuenitur. Ideo Ieremias cum predictum Pharaonem uenire diceret ad debellandum Palestinos, de eisdem Palestinis subiunxit: »Clamabunt homines et ululabunt omnes habitatores terre a strepitu pompe armorum et bellatorum  eius; a commotione quadrigarum eius et multitudine rotarum illius .« uidetis armorum pompam, strepitum bellatorum, commotionem 676 quadrigarum, rotarum multitudinem, cum scilicet Pharao ad bellum uelut torrens influit repentinus, ad cuius presentiam clamat, gemit, frendet, ululat Palestinus. Ne autem hec afflictio que in Palestinos durius exercetur, militie Pharaonis et suorum uiribus assignetur, ostendit propheta, cui uerius et conuenientius ascribatur, ut huius mali uel malitie auctor certius cognoscatur: »Depopulatus est, inquit, Dominus Palestinos .« Et si nequitia Pharaonis ad explendum bellum manus apposuit, summa tamen Dei iustitia sic fieri bellum disposuit, et cum Palestinis iuste sua disponeret merita remetiri,  per immissum Pharaonem eos uoluit sic puniri. De qualibus Dauid: »Immissiones, ait, per angelos malos .« Angeli quidem mali nonnunquam ad puniendum quoslibet immittuntur, et suam in eis explere uoluntatem iusto Dei iudicio permittuntur, et cum eisdem uel immissis uel permissis nequitia uel odium ascribatur, nimirum imminenti summa ipsa operis assignatur. Ideo recte non dixit propheta: Depopulatus est Pharao Palestinos, sed: »Depopulatus est, inquit, Dominus Palestinos,« quia, etsi in conterendis illis gaudet Pharao ministrum se fuisse, nouit tamen propheta preceptorem Dominum exstitisse. Quodpropter attendens quantus in hac contritione tumultus habeatur, dum in populum suum indignantis gladius  Domini debacchatur, quasi compatiens et dolens eumdem populum deperire, aggreditur propheta tumultuantem gladium conuenire: »Usquequo, ait, concideris, o mucro Domini! usquequo non quiescis? Ingredere in uaginam tuam, refrigerare, et sile .« uidet propheta quod a luctu et ululatu miser populus non quiescit, sed diuina indignatio, si furor iracundie non frigescit, si gladius quem ad feriendum extenta manu uindicis euaginat, mutato proposito in uaginam regredi non festinat.  Quandiu enim ab ira et furore non silet gladius ferientis, a luctu et clamore non silet miseria patientis; et ideo recte ad silendum in uagine refrigerio gladius inuitatur, ut eo recondito, miser quoque  silere concedatur. uerum idem gladius non potest a proposito cohiberi, et reuertens in sua optato silentio non teneri, si diuina manus que illum suo laxat arbitrio uel educit, in locum proprium precepto gratie non reducit. Quod propheta subiungens: »Quomodo, ait, quiescet cum Dominus preceperit ei atque condixerit illi?«  Et si rogo, ait, ut in locum suum gladius reuertatur, et in refrigerium ira, tumultus eius in silentium conuertatur, noui tamen quia in seuiendo maioris obsequitur potestati, nec quiescet, nisi prius diuine placeat uoluntati. Nam sicut a malis noxiis diuina potentia dat silere, cum ea diutius non uult eius patientia sustinere, sic nisi eo dante a malis tristibus non siletur, cum scilicet patienti eius beneuolentia miseretur.  Cum autem malis noxiis dispositio diuina silentium uult imponi, et ea uel non affectari corde, uel affectata manifestius non exponi, suam nobis uel infundit gratiam, ut eadem noxia non uelimus, uel nociuam aufert licentiam, ut explere iuxta libitum non possimus. Eius gratiam infundi sibi Dauid post peccatum Urie deuotius exoptabat, et ut malis noxiis finem daret, secretum cordis purgari postulabat, ut sicut lesus fuerat non solum affectu sed effectu quoque nefarie prauitatis, sic mundus redderetur non solum ab opere, sed et a uitio noxie uoluntatis. »Amplius, inquit, laua me ab iniquitate mea, et a peccato meo munda me .« Amplius lauatur, cum iam peccatum non solum manus operatoria non attrectat, sed interne uoluntatis quassa mollities  non affectat, cum iam ualet non solum gressus suos ab illius maculis expedire, sed occurrentem illius memoriam horrore libero fastidire. Amplius lauatur, cum et sensus corporeos peccati retrahit ab effectu, et ampliore gratia internam conscientiam purificat ab affectu, cum suggestiones noxias quodam uirtutis repulsorio longefacit, uel proterue irruentibus nullo cordis assensu uel ad modicum satisfacit. Unde infra subiungit: »Cor mundum crea in me, Deus .« Cum Propheta in se cor mundum sollicite uult creari, profecto a malis noxiis expressius uult mundari, ut non solum ab opere immunditie prauitas diluatur, sed in cordis abscondito nulla sorde uoluntas polluatur. Cuiusmodi beneficium nonnullis diuina bonitas impertitur, et hanc  eius largitatem eorum felicitas experitur, qui depulsa frigescente malitia, afflatu sancti Spiritus inardescunt, et soluta glaciali duritia, ad diligendum Deum tenerius emollescunt.

De quibus per Ezechielem Dominus: »Spiritum, inquit, nouum tribuam in uisceribus eorum, et auferam cor lapideum de carne eorum, et dabo eis cor carneum, ut in preceptis meis ambulent, et sint mihi in populum, et ego sim eis in Deum .« Cor lapideum dicit, quod tanta obstinatione et duritia congelatur, ut non diuini uel amoris uel timoris malleo quatiatur, ut etiamsi Moyses uel Aaron plagarum imminere discrimina repromittat, illud tamen induratum salubre consilium non admittat. Obstinatam cuius duritiam Deus aliquando  miserans intuetur, et pereuntis anime sua ipsius gratia miseretur, et cum eius conuersionem iam non diutius uult differre, curat potenti manu ab ea lapideum cor auferre. Sublato autem lapide, quo illa misera premebatur, et ne ad uitam surgeret 677 duro uelut tumulo tenebatur, carneum illi cor larga Dei dat miseratio, mollemque et tenerum reddit noua eius dilectio. Carneum quippe cor diuina gratia dicitur illi dare, cui diligendi affectum dignatur mollem et tenerum inspirare, ut qui odio uel contemptu rigidus fuerat ad amandi propositum inflectatur, et quod amare decreuerit, molli quadam teneritudine complectatur. Nam si amoris facula paulo uehementius cor ignitur, profecto posita duritia tenerius  emollitur, et quod illo absente durum nimis et asperum inuenitur, eodem presente asperitatem mutare, tenera mollitie comperitur. Unde quidam ethnicus qui amore erga suos affectuosius tenebatur, et posita uirili auctoritate uelut in femineam mollitiem soluebatur:

Siue pium uis hoc, ait, siue hoc muliebre uocari,
   Confiteor misero molle cor esse mihi. OuID.

Peta qui obtinende inanis glorie facibus inardescit, qui fastu scientie tanquam uter uento expositus intumescit, quia tamen sentit erga suos amore tenero se teneri, molle sibi cor esse non dedignatur euidentius confiteri.



CAPUT CX.

 Iacob etiam filium suum Beniamin tenere diligebat, qui reliquos in Aegyptum mittens, illum procul a se abire non sinebat; quem tandem mittere coactus angustia graui premitur et timore, ne si aduersi quidpiam patiatur iunior, deducatur senior ad inferos cum dolore. De quo et Iudas: »Pater, inquit, tenere diligit eum.« Et pater: »Si tuleritis, ait, et istum, et aliquid ei in uia contigerit, deducetis canos meos cum merore ad inferos .«

uidetis patrem erga filium molle et tenerum cor habere, et sicut Iudas ait, huius animam ex illius anima dependere, quem sublata uirili austeritate et affectus lapide durioris, totum quasi carneum reddiderat  uis amoris. Huiusmodi carneum cor Deus nobis dicitur impertire, cum sui nos amoris incendio dignatur emollire, cum sic nos afficit ut quidquid eius sancte uoluntati contrarium comperimus, eius beneplacito couniti pari sententia non uelimus. Sic a nobis mala noxia eius bonitas alienat, cum non solum nefario manus ab opere iam refrenat, sed et nostre medetur infusa gratia uoluntati, ut uel in cordis abscondito nulli consentiat prauitati. Cum autem uoluntas nostra diuino beneficio non sanatur, et prauitatem quamlibet in interioris officine secretario machinatur, plerumque summus iudex nequam affectui efficaciam non concedit, et concepta nequitia foras in opus nefarium non procedit.  Et cum eo, quod ipse nouit, consilio peccandi non auferat uoluntatem, equo tamen iudicio explendi subtrahit facultatem, et intra conscientiam uelut ignis in fornace nequiter inardescit, sed obstruso spiraculo erumpendi aditus non patescit. Unde per Isaiam: »Quiescere faciam, inquit, superbiam infidelium, et arrogantiam fortium humiliabo .« Et per Ezechielem: »Quiescere faciam, ait, superbiam potentium .« Infidelium superbia uel arrogantia fortium quodammodo conquiescit, cum pressa et oppressa uelut sub modio delitescit, cum radice uirulenta in profundum quidem tendit, sed desuper uelut astricta gelu terra sese in ramos operum non extendit. Quod etiam per Osee innuens: »Ecce, inquit, ego sepiam uiam  tuam spinis, et sepiam eam maceria, et semitas suas non inueniet .« Nimirum uia nostra spinis uel maceria tunc sepitur, nec procedendi semita manifestior inuenitur, cum illicita passione tanquam intra cubiculum cor ignitur, sed interne clamor malitie clauso uelut ostio forinsecus non auditur. Interno quippe affectui nonnunquam ostium Deus claudit, frementemque interius et gestientem erumpere non exaudit, et cum undis exuberantibus ille foras tanquam de fontis gurgustio uult exire, obiectis difficultatis obicibus iste non uult alueum aperire. Cum itaque affectiones carnales instar aquarum fluxe et labiles habeantur, et semper ad effectus completiuos, uelut ad profunda peruenire uallium enitantur, eas tamen quas impellit natura  procliuior ad fluendum, occurrens et resistens censura districtior reddit uelut stabiles ad sistendum. De quibus in Psalmo: »Et statuit aquas quasi in utre .« Quia uter de pelle factus est, recte per eum caro nostra signatur, infra cuius ambitum fluxa concupiscentia tanquam loro stabili colligatur, cum in recessu cordis turbulentos quidem congerit affectus, sed eos obuia difficultate non deriuat per sensus corporis in effectus. Non uult enim summa Dei iustitia ut cum sentine cordis torrens affectuum carnalium infundatur, optata libertate per riuos operum diffundatur, sed peruersarum collectam amaritudinem uoluntatum, districta manu intra utrem cohibet oppilatum. Unde in alio psalmo:  »Congregans sicut in utre aquas maris .« Mare naturali quodam feruore aliquoties perturbatur, aliquoties autem impulsu uentorum superuenientium agitatur, et undarum exuberantia remotius diffusa spatia frequenter occuparet, si non eius tumultui altitudo sese littoris obiectaret. Intra huius itaque angustias mare seuiens coarctatur, et in se ipso relidens fluctus suos non iuxta libitum euagatur, graui quidem ira implacabiliter commouetur, sed tanquam utre clausum intra fines positos cercetur. Sic nimirum 678 nonnullorum malitia plerumque in secreto cordium inardescit, sed exeundi ad opus optata ianua non patescit, intus peccator estuans frendet uelut dentibus et tabescit, malus in abscondito foris a malis noxiis conticescit.



CAPUT CXI.


Sicut autem ab huiusmodi malis facit Dei uel gratia uel potentia nos silere, cum scilicet aut peccandi uoluntatem, aut explendi facultatem dignatur remouere; sic a malis tristibus facit nos eiusdem beneuolentia feriari, cum labores tandem nostros uult quietis optate beneficio leuigari. Nam quoscunque disponit future quietis gratia refoueri, eos prius sustinet quibusdam tristioribus exerceri, et eo illis reddit dona sequentis gratie gratiora, quo pocula preuie amaritudinis presenserint et pregustauerint tristiora. Quare autem illos uelit dura et tristia presentire, quos benigne preordinat ad optatum  quietis refrigerium peruenire, cause quidem euidentes in Scripturis uidentur inueniri, ut diligens lector possit ab ignorantie maculis expediri. Aliquando quippe ad hoc electi dura et tristia patiuntur, et in hac uita misera miseriis et molestiis quatiuntur, ut uelut in camino uitiorum suorum decocta prauitas cinerescat, et in modum argenti siue auri, acquisita uirtutum puritas enitescat. Unde in Psalmo: »uisitabo, ait, in uirga iniquitates eorum, et in uerberibus peccata eorum, misericordiam autem meam non auferam ab eo .« Et per Amos prophetam: »Tantummodo, ait, uos cognoui ex omnibus cognationibus terre, idcirco uisitabo super uos omnes iniquitates uestras .« Et in libro Machabeorum: »Multo, ait, tempore  non sinere peccatoribus ex sententia agere, sed statim ultiones adhibere, magni beneficii est indicium .« Et paulo infra: »Corripiens, ait, in aduersis, populum suum non derelinquit .« uidetis quia electorum suorum Deus non sinit ad summum uitia cumulari, sed afflictione ultoria uult ea citius resecari, ut quo inpresentiarum patiendo pro Christo inueniuntur miseriores, eo reddantur eiusdem misericordia digniores; et quo magis affligente penali iugo ceruice subdita cercentur, eo amplius, cum tempus glorie uenerit, exaltentur. Quos alloquens Iacobus apostolus: »Miseri, ait, estote et lugete; humiliamini in conspectu Domini, et exaltabit uos .«

 Aliquando autem electis suis ad hoc Deus dura et tristia uult infligi, et licet immeritos, sufferre tamen molestias et affligi, ut cum in eis non sit culpa que mordaci digne cauterio durius aduratur, uirtutis et patientie meritum augeatur, ut non tam de peccato soluta pena, felicem ueniam consequantur, quam de patientia uictricis glorie premia mereantur. Quod in Iob elucet, de quo scriptum est: »In omnibus his non peccauit Iob labiis suis .« Et infra: »Commouisti me, ait, aduersus eum, ut affligerem illum frustra .« Frustra quidem iustus quilibet affligi perhibetur, cum ei non peccanti pena peccantium adhibetur, cum in eo non plumbum, non stannum, non aliud quo purgari debeat, inuenitur, et tamen uelut aurum in fornace  ignem purgatorium experitur . Sic Tobiam distillante nido hirundinis excecatum, et cecitatis sue euentu subito non turbatum, tantam aduersitatem, tam sereno prorsus animo Scriptura memorat pertulisse, ut eum beato Iob non dubitauerit contulisse. »Hanc, ait, tentationem ideo permisit Dominus euenire illi, ut posteris daret exemplum patientie eius, sicut et sancti Iob .« uidetis quia hec tentatio, hec cecitatis pena, non tam peccatum preteritum expiauit, quam occultam uiri patientiam illustrauit, fecit ut uirtutis eius meritum augeretur, dum formam uel exemplum, instar Iob, tam futuris quam presentibus largiretur. Aliquando uero quilibet ad hoc malis tristibus cercetur,  et cum nichil meruerit, pena immerita perurgetur, ut in eo Dei uirtus et potentia declaretur, declarata dignis intuentium laudibus honoretur. Quod in illo, qui passus est ingenite ab utero molestias cecitatis, impletum esse indicat auctor euangelice ueritatis. Discipulis forte estimantibus quod non nisi peccato exigente nascantur pueri non uidentes, et querentibus curiose, utrum ille peccauerit, an parentes: »Rabbi, inquiunt, quis peccauit? hic aut parentes eius, ut cecus nasceretur?«  Bene discipuli sentiunt parentum peccata uerti plerumque in perniciem filiorum, et illis delinquentibus istos penas soluere delictorum, seuero quidem, sed uero iudicio summe et incomprehensibilis equitatis, que sicut a peccantibus, sic a non peccantibus  penas exigit de peccatis. Nam cum parentes Deum offendere non uerentur, et contracta offensione penas luere promerentur, eos quos carne sua genitos affectu optant tenero prosperari, suo Deus consilio permittit corporaliter cruciari, ut mala quibus in corpore filii non suo merito cruciantur, ad male meritos parentum animos transferantur, et in eis uel ex eis parentes sibi penas sentiant prouenire, in quibus uel de quibus optabant et sperabant gratum consolationis beneficium inuenire. In hoc autem discipuli falluntur, quod quempiam non putant corporaliter cruciari, nisi eum suo uel suorum delicto contigerit aggrauari, et uolentes experiri utrum Christus sit 679 occulte [* 1Kb] . At ille: »Neque hic peccauit, ait, neque parentes eius, sed ut manifestentur  opera Dei in illo .« Quod hominem formans in utero uelut imperfectum natura dereliquit, parentes quidem eius uel idem ipse filius non deliquit, sed ille summus auctor qui Deus et Dominus est nature, quantum uoluit uel negauit, uel contulit geniture. Negauit autem lumen, non ut parentibus aut filio penam redderet pro peccatis, sed ut cunctis ostenderet sue magnificentiam potestatis, ut uidentes Iudei hominem multis annis ab utero deformatum, et potenti manu Christi infuso lumine subito reformatum, eumdem Christum, Deum et Dei esse Filium nullatenus dubitarent, et fide stabiles, uoce prompti, diuina eius opera collaudarent.

 Eorum autem quibus Deus his causis, quas diximus, tristia uult inferri, et illatis malis bona sequentia uult conferri, aliquos in hac presenti uita uult quietis qualicunque refrigerio consolari, aliquos non nisi post hanc uitam a quibusdam tristibus liberari. In Euangelio: »Quia hec locutus sum uobis, ait, tristitia impleuit cor uestrum .« Et infra: »Nunc igitur, ait, tristitiam habetis. Iterum autem uidebo uos, et gaudebit cor uestrum .« uult discipulos suos Christus audito uerbo diutius non torqueri, nec eos in modicis tristitie fluctibus absorberi, sed tanquam mulier cum parit, tristitiam habere perhibetur, cum autem pepererit, oblita pressure, gaudio refouetur: sic audito uel exhibito passionis eius mysterio molestiarum tumultibus  aggrauantur, et manifestata resurrectionis gloria augmento fidei, spei certitudine, dilectionis gratia, uisitante Spiritu consolantur. Sic etiam eum de quo supra diximus Iob cum damna innumera, cum aduersarii uerbera durius afflixissent, et ad cumulum miserie amici eius percussum inuisere condixissent, diuina eius miseratio non sustinuit perdurare tot et tantis aduersitatibus inquietum, sed duplicata facultate, sobole restituta sanum reddidit et quietum. Similiter cum Tobie satis innocuo hospes nequam hirundo nidificans inuidisset, et per dies plurimos lumen celi, terre faciem non uidisset, reuerso tandem filio cum uxore filia Raguelis, recepit uisum perditum grato medicamine Raphelis. Sic diuina miseratio illius tristitie nebulas aboleuit,  et ille confortatus uelut sub silentio requieuit, dum pulsis longe malis quibus tristis grauiter angebatur, tam de reuerso filio, quam de recepto lumine gratulatur. Nec solum qui tristia sufferunt, silere ab eis uel quiescere perhibentur, cum eis longe factis consolationis beneficio refouentur, sed et illi qui inferunt, quiescere nichilominus dicuntur et silere, cum mutato proposito cessant mala sufferentibus intorquere. Nec facile quiescunt uel gaudent silentio sufferentes, si non aut inuiti, aut uoluntarii quiescunt inferentes, et recto quidem ordine in illis quies qualiscunque uel silentium inchoatur, quod ad istos deueniens grata eorum experientia consummatur. Ut igitur et illi sileant qui ceteris inferre tristia moliuntur et consolentur isti, quibus inuitis eadem  inferuntur, sermo diuinus inuenitur illos aliquoties commonere, qui, quantum in se est, mala uult ab hominibus omnia remouere. »Quiescite, ait, ab homine cuius spiritus in naribus eius est, quia excelsus reputatus est ipse .« Et ad Ezechielem: »uerba, inquit, mea loqueris ad eos, si forte audiant et quiescant, quia domus exasperans est .« uidet Isaias, uidet Ezechiel, imo uidet spiritus prophetalis quod aduersus Christum Dei conueniret fremitus popularis, et ad hoc deueniret tumultus populi seuientis, ut exclamare cogeretur afflicta miseria sufferentis. »Tristis est anima mea usque ad mortem .« Quia iste sic infirmus, ut et fortis; sic humilis ut excelsus; sic  homo est, ut et Deus; recte ab eo quiescere sermone prophetico Iudei commonentur, ne scilicet exasperent quem uerum hominem intuentur, quia, qui infirmum, qui humilem, qui hominem contristabit, eum, ille apparens excelsior, potentialiter iudicabit. Sic etiam cum principis Holofernis potentia diuersis longe populis innotescit, et ad rumorem eius eorum infirmitas expauescit, occurrunt nonnulli et orant obnixius, ut quiescat, et erga sibi subiectos eius indignatio mansuescat, ne scilicet in eos apponat durius deseuire, qui tam eius quam regis imperio parati sunt fideliter deseruire. »Desinat, inquiunt, indignatio tua circa nos, melius est enim ut uiuentes seruiamus regi Nabuchodonosor, et subditi simus tibi .« Et infra: »ueni nobis pacificus Dominus,  et utere seruitio nostro sicut placuerit tibi .« At ille non prece, non pretio, non deuoto illorum obsequio mitigatur, sed in eos despumat uelut aper, ut leo indomitus efferatur; et quo magis huius furore illorum miseria contabescit, eo magis huius furens animus hilarescit. Et unde afflictorum tristis et arida mens egrescit, inde insolens affligentis animus impinguescit, et mente perditus in hoc se putat fieri gloriosum, si potenti malitia cunctis se reddiderit odiosum. Cum autem diuina miseratio uisitare uoluit tristia sufferentes, eo modo quo uoluit, de medio sustulit inferentes; et uiduam Iudith elegantem uultu, preditam castitate, disertam eloquio, commendabilem sanctitate, misit ad principem Baccho et uenere seducendum, et pugione  proprio per manum mulieris occidendum. Et quia illo uigente et inferente, mala tristia uiguerunt, eodem quiescente, et 680 illa pariter quieuerunt; et cuius non est uoluntas nequam in melius commutata, ei iusto iudicio possibilitas est ablata. Ipse quoque Deus, qui non nisi iuste inferre tristia perhibetur, ab eisdem nonnunquam silere, uel quiescere commonetur; quia si non ab inferendo eius ira uel animaduersio conticescit, a sufferendo nostra indignorum miseria non quiescit. Cum Aaron pontificem ad fabricandum nouos deos populus induxisset, et ille male timidus, auro igni tradito conflatilem uitulum produxisset, Dominus qui in monte grato colloquio Moysen instruebat, et mandata  uite ad planiora populo dirigebat: »Dimitte me, ait, ut irascatur furor meus contra eos, et deleam eos .«

Exasperanti populo uult Deus paria respondere, et letantium idololatriam tristi pena subito cercere, ut qui salutis contemptores uite respuunt disciplinam, irati Conditoris tristem manum sentiant ad ruinam. Cui Moyses: »Quiescat, inquit, ira tua et esto placabilis super nequitia populi tui.« Quamuis domus exasperans rea idololatrie teneatur, queso tamen ne ex toto iuxta meritum deleatur, ne usque ad internecionem inueniatur ira tua tristibus deseuire, ne uidearis Aegyptiis ridendi materiam impertire. Oderant enim Aegyptii filios Isrel, et illorum prosperitate grauiter angebantur, et si Deo  irato illi pro meritis ad interitum deuenirent, isti ad insultandum et detrahendum uelut de insidiis prosilirent, garrientes quod illi de Aegypto euentu non prospero sint educti, et defectu promissoris ad terram optatam nullatenus introducti. »Ne dicant, inquit, Aegyptii: Callide eduxit eos ut occideret in montibus et deleret e terra .« uult Moyses iratum iudicem tristia populo iuxta propositum non inferre, uult peccantem populum digna pro meritis non sufferre, ne ad ruinam eius inueniatur hostis inuidus exsultare, et auctori tanquam seductori, plausu risorio nequiter insultare. uult, inquam, eos qui peccauerant penitus non deleri, quamuis eorum culpas castigatione congrua diligat aboleri; sciens quia et Dei iustitia culpas intra suum sanctuarium  non admittit, et tamen plerumque perire culpabiles eiusdem misericordia non permittit. Nouit quippe quia quos peccantes grauius diuina gratia uult saluari, non sinit incorrectos morte subita contristari; sed prius curat eos per tristem penitentiam castigari, castigatos certa spe uenie consolari.



CAPUT CXII.

Quos autem iusto suo iudicio saluare non disponit, eis malagma salutaris penitentie non apponit, sed eos uel cita morte ferit, ne diutius insolescant, uel permittit uiuere, ut sordidi plus sordescant; uiuentes uero plerumque datis uerberibus non contristat, ut eorum peruersitati queuis aduersitas non resistat; et sic eos uti sinit latitudine proprie uoluntatis,  ut de malo proficientes in peius libere corruant in peccatis. Silet igitur apud istos iudex seuerior et quiescit, nec in eos ad presens ira eius puniens inardescit, dum per mala noxia habenis feruntur laxioribus et discurrunt, eorumque discursui queuis tristia non occurrunt. Quod per Ezechielem insinuans anime peccatrici ait: »Auferetur zelus meus a te, et quiescam, nec irascar amplius .« Quoniam, inquit, te saluari culpis tuis exigentibus iam non curo, aduersus te induratam et ipse cor meum similiter iam induro; et uulneri tuo non appono ferrum presens, malagma, oleum, ligaturam, sed relinquo te tibi tuo tandem arbitrio perituram. Si enim te saluare tam mea gratia quam tuo merito decreuissem, profecto uulnus  tuum ferro tristitie secuissem, nec in tuo proposito permitterem te iuxta libitum prosperari, sed mala noxia uellem cito malis tristibus emundari. Quiescam igitur, nec irascar, nec ad presens inferam quod mereris, et agens queuis noxia, nulla tamen tristia patieris, sed uoluntatis proprie tam diffusa latitudine potieris, ut sub eius tanquam umbraculo, quiete et silentio delecteris. Econtra quibus disponit diuina beneuolentia misereri, eos nimirum uult plerumque penis presentibus exerceri, et tanquam irascens fremit, tonat, percutit et medetur; et non parcens uulneri, uulnerato benigne miseretur. Unde in Psalmo: »Iratus es, inquit, et misertus es nobis .« Et Habacuc: »Cum  iratus fueris, misericordie recordaberis .« Ira quippe medici qua in uulnus creditur deseuire, cum putridas carnes secans, ad summum curat putredinis deuenire, misericordia dici potest, qua egrotum penitus non perire, sed curatum ferro tristi ad salutis beneficium uult redire. Dignum est autem ut qui ad contrahendam egritudinem sibi diligentius non precauit, dum instar Ade, prudens et intelligens a iustitia declinauit, aut forte, ut bene ageret intelligere non curauit, medicinalem panem nonnisi comedat in sudore, et quod stulte contraxit, sanari sentiat cum merore. Hoc propter iustus Iudex salutarem deserentibus disciplinam, mordacem uel inuitis curat apponere medicinam, uolens ut quisquis infirmus lenocinio carnis aut  spiritus deuiat a uirtute, nonnisi per tristitie amaritudinem rursus gaudeat de salute.

Hinc est quod filii Isrel, cum peccare in libro Iudicum referuntur, consequenter in 681 manus tradi diripientium asseruntur, et eorum noxia, graui tristitia puniuntur, expletaque uindicta, tandem ad quietem et silentium reuertuntur. »Fecerunt, inquit, filii Isrel malum in conspectu Domini, et obliti sunt Dei sui, seruientes Baalim et Astaroth. Iratusque Dominus contra Isrel, tradidit eos in manus Chusan Rasathaim, seruieruntque ei octo annis .« uidetis peccantem populum diutius in proposito non gaudere, sed uindicta celeri, hostili Domino subiacere, et qui ex decreto corrupte uoluntatis diis alienis immerito seruierunt,  contra suam postmodum uoluntatem, colla dominis opprimentibus subdiderunt. Et pulchre iniquorum penas dispensator prouidus ordinauit, et condigna premia illorum meritis assignauit, cum eos, qui Deo uero cultura debita noluerant obedire, lance iusta, talibus fecit oppressoribus deseruire. »Tradidit, inquit, eos in manus Chusan Rasathaim .« Iste dominus cui filios Isrel animaduersio diuina subiecit, iuri suo mancipatos duro imperio sic affecit, ut per octo annos sibi subditos grauiter contristaret, contristatis nullum suspirandi aditum relaxaret. Denique ipsum nomen, uel nomina quibus oppressorem Scriptura uoluit insignire, uidetur, ut uideo, eius officio conuenire, et uelut in fronte uel limine intuenti facile demonstratur, que mansio,  que utilitas mansionis in interioribus habeatur. Chusan quippe interpretatur Ethiopia eorum, Rasathaim uero impietas eorum. Quia Ethiopia, que tenebre uel caligo interpretatur, nigros et deformes populos habet, recte per eam interna quedam obscuratio designatur, cui cum impietas comes indiuidua copulatur, oblitam Dei sui mentem miseram sic obscurant, obscuratam deprimunt, depressam caligine sic obdurant, ut nescia uere lucis, igne sancti Spiritus non calescat, non letitie spiritalis oleo salubriter hilarescat, sed nocturno pressa gelu, impietatis nubilo tenebrescat, tetrosque et deformes pariens cogitatus, tristi amaritudine contabescat. Itaque filii Isrel Chusan Rasathaim regi Mesopotamie supponuntur, cum obscuritate grauiter deprimuntur,  cum depressi et defessi sub fasce gemunt uelut regie potestatis, et libero priuati arbitrio respirare non preualent in auras libertatis. Tanto quidem pondere ad ima sunt et impia deuoluti, et inclusi carcere, tantis obscuritatibus obuoluti, ut colla non a uinculis, non pedes ualeant a compedibus expedire, et palpantes in tenebris diem letum ad superos nesciant inuenire. Unde et idem rex qui eos tristi iugo premere memoratur, in alia translatione Chusarsathon appellatur, eo quod illos ueri pridem et summi luminis contemptores, uelint nolint, detinens in profundo, tenebras eis ingerit tristiores. Chusarsathon quippe interpretatur humiliatio eorum. Eis quidem ui Deo uero non  digne reuerentiam detulerunt, qui se aduersus eum ceruice dura, incircumciso corde contumaciter extulerunt, qui creature potius quam Creatori seruire uoluerunt, dum contempto eo, Baalim et Astaroth coluerunt; eis, inquam, rex Chusarsathon graui imperio dominatur, eos affligere, contristare, premere gratulatur: et quo suam in eos exercet efficacius potestatem, eo durius eorum quassat, premit, inclinat et humiliat uoluntatem. Nam cum in sua uellent idololatria prosperari, agere dies festos, cultu reprobo gratulari, quiete et otio, festiuoque silentio gloriari, ille eos tanta potentia, tam potenti gaudet malitia perurgere, ut eis non sue erronee uoluntati, non errori uoluntario liceat adgaudere. Fremit itaque rex et tumultuatur, tristia  filiis Isel inferendo, frendent illi et tabescunt eadem sufferendo, et sic utrobique pax deficit, perit quies, silentium relegatur, bellum sonat, uiget discordia, contentio principatur; si tamen contentio uel rixa proprie nominatur, ubi iuxta quemdam ethnicum  alter pulsat, alter uapulare solummodo demonstratur. Cum autem pulset grauis malignitas inferentis, uapulet uero tantum tristis miserta sufferentis, discunt quia longe melius erat eis Deo adherere fideliter et supponi, quam peccantes in animas tribulantium sic exponi; cum in Dei cultu possit letum et quietum silentium inueniri, arbitrantes uero compelluntur manum tristem punientem experiri. Quod propter suspirant de profundis, et de uentre inferi clamant ad Dominum,  quem, etsi iam nouerunt punire semper iuste contumelias delictorum, sciunt tamen plerumque non deesse uotis et gemitibus afflictorum. Qui aure prona eorum audit gemitum et clamorem, et misertus clamantium, eis suscitat saluatorem, cuius prudentia et fortitudine uoluit regem Chusarsathon superari, et eo superato, plebis sue quietem et silentium reparari. Erat autem nomen illius Othoniel quod interpretatur responsio Dei, uel tempus mihi Dei. Responsio Dei recte dicitur, qui Deo respondet, uel cui Deus respondet. Deo respondet, qui aurem uoluntariam illius erigit ad mandatum, qui uocanti uel iubenti exhibet se paratum, qui quod sibi subdito gratia preceptoris infundit audit, et aliud suis auditoribus non refundit. »Audiui, ait Isaias, uocem  Domini dicentis: Quem mittam et quis ibit nobis? Et dixi: Ecce ego sum, mitte me .« Iste non solum ire quo mittitur non recusat, non solum graue mandantis imperium non accusat, sed etiam ultroneum et paratum offert se diuine uoluntati, respondet obsequium, defert reuerentiam maiestati. 682 »Paratus sum, ait Dauid, et non sum turbatus, ut custodiam mandata tua .« Huiusmodi uir, responsio Dei est. Mittens Ezechielem Dominus, ait ei: »Loqueris uerba mea ad eos .« Et infra: »Audies, inquit, uerba ex ore meo et annuntiabis eis ex me .« Et Ieremie: »Ecce, inquit, dedi uerba mea in ore tuo .« Et uterque missus a Domino ait:  Hec dicit Dominus. Iste quoque, responsio Dei satis congrue nominatur, qui missus ad populum non de suo excogitat, non mendacia uerbosatur, sed prius humiliter aurem pronam applicans preceptori, quod ab illo hauserit, suo postmodum refundit auditori. Qui etiam ob hoc responsio Dei potest dici, quia et Deus ei respondet. Ei autem Deus respondet, cum eius non imperio, sed desiderio uidetur obedire, cum deuote preoptanti suam inuenitur gratiam impertire, cum digna postulanti humilem reuerentiam deferendo, aurem prebet patulam largius conferendo. Cum dicenti: »Da mihi intellectum ut discam mandata tua ,« respondet: »Intellectum tibi dabo et instruam te .« Cum dicenti: »Doce me facere uoluntatem  tuam ,« respondet: »Indicabit tibi, homo, quid sit bonum .« Respondit etiam Salomoni cum ille sollicitus dari sibi sapientiam postularet, ut prelatus commissum recte populum gubernaret, ut eo imperante marcesceret ignorantia, iniustitia consequens elangueret, uigeret discretio, iustum iudicium refloreret, cessaret contentio, bellum forti repagulo premeretur, precurrens iustitia occurrenti paci osculum largiretur. »Dabis, inquit, seruo tuo cor docile ut iudicare possit populum tuum, et discernere inter bonum et malum .« Et Deus ad illum: »Quia postulasti sapientiam ad discernendum iudicium, ecce dedi tibi cor sapiens et intelligens .« Et in Paralipomenon: »Da mihi, ait, sapientiam  et intelligentiam .« Et Deus ad illum: »Quia petiisti sapientiam, et scientiam, ut iudicare possis populum meum, sapientia et scientia data sunt tibi .«

Cui dignatur Deus sese tam beneuolum exhibere, cuius uotis et precibus tam largo beneficio respondere, cui dies prosperos, tempus salutiferum impertire, cuius desiderium de sanctuario suo clementer exaudire: nimirum responsio Dei uocari promeretur, quo nomine in libro Iudicum primus iudex censeri perhibetur. uel dictus est ille: »Tempus mihi Dei.« Quod ab eodem sensu non dissonat. Qui enim intelligit, ut dictum est, Deum sibi familiariter respondere, fatetur consequenter tempus sibi prosperum  arridere, et ne forte uideatur tam benigno ingratus responsori, non alteri tempus gratum quam suo attribuit creditori. »Tempus, inquit, mihi Dei.« Adest, inquit, mihi tempus acceptabile, dies salutis , tempus in quo ceruicem flexam hostibus non suppono, commissis mihi populis grauiora grauibus non appono, sed quo inter oppressores et oppressos me fortem medium interpono, et sic interpositus malis finem, silentium tristibus iam impono. Tempus, inquit, adest mihi, quod non uolubilitas firmamenti, non cursus uagi siderum attulerunt, sed quod Dei gratia, Dei sapientia miro dispositionis ordine contulerunt, ut populus qui sedebat in tenebris et tumultu tristitie bellicoso, respiret confortatus aduentu pacis et silentii luminoso.  Hoc itaque tempus Dei esse non immerito iudex dicit, quod prestat sibi gratiam, potentiam hostibus interdicit, preliis ponit calcem, silentium tristibus indicit, fauet sibi, prospere hostili malitie contradicit. Etsi enim illud gaudet Othoniel sibi dari, scit tamen quia debet actori, quidquid suum est, resignari, et ideo sic illud sibi asserit presto esse, ut non casus, non meriti, sed Dei potius dicat esse. »Tempus, inquit, mihi Dei.« De cuiusmodi tempore et in libro Machabeorum: »uidit, inquit, Ionathas quia tempus eum iuuat, et misit Romam statuere et renouare cum eis amicitiam .« Et Apostolus: »Dum tempus, ait, habemus, operemur bonum .« Recte ille quia tempus eum iuuat, festinat Romanorum erga se amicitiam  renouari, sperans suum propositum beneficio temporis prosperari: et iste operator ad operandum pariter nos hortatur, ne, si tempus defecerit, exire ad opus suum frustra quilibet enitatur. Denique petenti quinque panes qui ostium clausisse tempore legitur importuno, alias sperantibus escam dare tempore dicitur opportuno, ut ex eo largitoris gratia, conuenientia temporis commendetur, sine quo ad pacis remedium, ad quietum silentium, iter prosperum non habetur. Propter quod et Dominus dicit: »Tempus meum nondum aduenit .« Quod uerba mea, inquit, uestra auditorum incredulitas non exaudit, quod uoluntati mee presens prosperitas non applaudit, quod tristitia mea non conceditur silentium inuenire, quod ad diem festum hunc  nolo me transitoriis laudibus insignire, quod uestre intentioni mea non potest humilitas conuenire, causa est, quia scio nondum tempus meum, mihi fauens, mihi congruum aduenire. uerum cum temporis mei grata uenerit plenitudo, cum uernalis temperies, cum estiua spirauerit pulchritudo, cum in cellam uinariam introducta fuerit maturitas autumnalis, profecto longe cadet uentorum tristis rabies, asperitas hiemalis, minarum tumens incursio, undarum instabilitas noxialis, et in portu silentii thronum suum ponet letitia triumphalis. In cuius typo temporis, predictus iudex Othoniel nominatur, qui filiis Isrel fauore miserentis gratie principatur, 683 ut eorum graui tristitie uelut  obumbrantis uelamen solatii superducat, imo longe pulsa meroris angustia, eos in letum silentii sanctuarium introducat. Assumpto itaque principatu iudex hostibus se opponit, et amore uictorie preliandi propositum non deponit, donec uicto rege Mesopotamie, sub quo tristis populus grauiter premebatur, pacem reddat, reformet silentium quod multo iam tempore perditum longo suspirio querebatur. Quo inuento, per annos quadraginta terra legitur quieuisse, et sopita bellorum tristitia, pax et silentium uiguisse, et quos rex importunus annis octo a quiete et otio remouisse, eos iudex optimus ampliori spatio temporis ad quietum silentium promouisse. »Oppressit, inquit, regem Mesopotamie, quieuitque terra quadraginta annis, et mortuus est  Othoniel .« Et cum in eadem Scriptura ordo iudicum post inuicem describatur, unde et idem liber proprie Iudicum appellatur, ad hoc omnes inueniuntur diligentiam adhibere, ut turbatum tristi bello populum, quieto possint silentio refouere.



CAPUT CXIII.

Est enim non modica belli turbatio, et tristitia non ferenda, cum eo incumbente sua cuilibet prosperitas uidetur conterenda, uel cum ea contrita sub hostili manu ingemit, et grauatur, et ab ipso grauamine non suo, non aliorum iuuamine relaxatur. Ob hoc quippe et bella inueniuntur tristia nominari, quia optato silentio constat ea penitus aduersari, dum scilicet nullus bellatorum sub eiusdem umbra silentii delitescit, quandiu bellum et  discrimen bellicum ingrauescit. De quo Ionathan: »Turbauit, inquit, pater meus terram .« Et Elias ad Achab: »Non turbaui, ait, Isrel ego, sed tu et domus patris tui .« Cum sit boni principis terram sibi creditam serenare, et represso bellorum strepitu, sub pacato silentio conseruare, recte Saul et Achab, quos malitie reos, auctores tristitie deprehendit, uoce uera et libera meliorum intelligentia reprehendit. Cum enim clangit buccina, tuba sonat, belli dissona uox auditur, cum utrinque efferatis animis ad examen dubium conuenitur, cum regnat discordia, uiget emulatio, laus ambitur, cum timore fiducia, labore uictoria preuenitur, nimirum turbatur terra, interna cordium conteruntur, et tristitia preualente pax et silentium  nesciuntur. Quod ostendens per Ieremiam Dominus: »uox, inquit, belli in terra, et contritio magna ;« et infra: »uox clamoris, ait, de Babylonia et contritio magna de terra Chaldeorum, quoniam uastauit Dominus Babylonem, et sonabunt fluctus eorum quasi aque multe: dedit sonitum uox eorum, quia super eam predo .« uidetis quia belli uox magis quam silentium predicatur, et bello pressa Babylon clamare memoratur, quia dum in sua contritione tristem quisque miseriam experitur, reuera non pace, non quiete, non sereno silentio delinitur. Dat quippe sonitum tristitie uox eorum, quibus predo superuenit, quos tuba terrore concutit, perfodit gladius, urget contritio,  et cum strepitus graues reddat iunctura et confusio bellatorum, clamor tristis, planctus miserie de domibus resonat contritorum. Quod longe supra de filiis Isrel idem propheta insinuans, ait: »Iuuenes eorum confodiantur gladio in prelio, audiatur clamor de domibus eorum .« Cum hostilis gladius seuit, in prelio sanguine debriatur, cum hinc inde prosternens miseros graui tristitie principatur, cum uirorum prudentia, iuuenum corruit fortitudo, cum spes in nichilum redigitur, in contrarium certitudo, cum risus in lacrymas, gaudium uertitur in merorem, cum tuba tristem sonitum, buccina miserum dat clangorem, profecto in domibus eorumdem, dolor quoque non mediocris inuenitur, et in eis uel ex eis nisi clamor tristitie nisi  planctus miserie, nisi uox furoris et iracundie non auditur. Sic ira summi iudicis inuenitur in quosque miseros deseuire, cum eorum nequitias graui tristitia uult punire, cum uel dure castigatos ad salutarem penitentiam uult redire, uel forte induratos sine misericordia penitus interire. Qui enim aduersus Deum nequiter extolluntur, qui elati garriunt nec timore debito reprimuntur, qui clamori noxio salubre silentium non imponunt, qui letitie putrescenti malagma medentis penitentie non supponunt, eos ille, apud quem nichil penitus est inultum, quandoque fremitu concutit, dissipat in tumultum. Quod per eumdem prophetam asserens, ait: »Auditum faciam super Rabath filiorum Amon fremitum prelii, et erit in tumultum  dissipata .« Quia Rabath ciuitas Ammonitarum clamoso uitiorum strepitu me offendit, et offensis grauibus uelamen penitentie non obtendit, ira mea tandem a proferendo paria non silebit, dum eadem ciuitas belli fremitum, tumultum tristitie sustinebit. Cum autem populo suo diuina gratia disponit misereri, uolens ab eis tristia, tristemque belli fremitum remoueri, eis, ut predictum est, dignatur iudicem suscitare, qui uelit et ualeat tumultum in silentium, in gaudium tristia commutare. Ipse est Othoniel, in quo, ut scriptum est, fuit Spiritus Domini cuius uirtute supradictum regem Mesopotamie superauit, quo deuicto diu pressus fasce grauis tristitie populus respirauit.

Et recte in eo Scriptura perhibet Domini 684  spiritum habitare, qui a iugo seruitutis uult et ualet populum liberare, quia et non nisi diuino Spiritu datur efficacia uoluntati, et non nisi spiritus reddit tristes et miseros libertati. »Ubi enim Spiritus Domini, ait Apostolus, ibi libertas .« In qua libertate qui sub rege Chusarsathon prius gemere consueuit, postmodum per annos quadraginta populus requieuit, et sub predicto iudice pax quieta, gratum silentium inoleuit, dum scilicet ille manu ualida tristitie tumultus oppressorios aboleuit.

Quo defuncto, populus orbatus felici presentia defensoris, addens malum facere rursum in manus recidit oppressoris, et sub Eglon rege Moab graui tristitie est addictus, et per annos decem et octo  intolerabiliter est afflictus. Qui de imo clamans ad Dominum, meruit uisitari, et uisitante Domino, a labore tristi et miseria liberari, iuxta quod Isaias diuino plenus Spiritu pollicetur, cum hinc inde tam populi miseriam quam Dei misericordiam intuetur. »Miserebitur, inquit, Iacob et eliget adhuc de Isrel, et requiescere eos faciet super humum suam .« Qui Deo irato diutina belli sarcina premitur et labore, qui graue seruitutis iugum sustinet in merore, qui sub manu hostium lugere cogitur et tabescit, qui afflicto spiritu, interna caligine tenebrescit, cum eidem miserente Deo uelut desuper illucescit, cum arridet gratia, cum iustitia mansuescit, ille tersa meroris nebula noui  luce muneris hilarescit, et super humum suam tristitie sopito strepitu requiescit. Quod predictis filiis Isrel superna miseratio dignanter exhibuit, cum eos addictos seruituti Dei sub manu Eglon potenter eripuit, cum eis iterum saluatorem Aoth nomine suscitauit, qui utraque manu utens pro dextera, Eglon pinguissimum gladio trucidauit. Qui iudex bonus forti acumine sue tam prudentie quam uirtutis, iugum fregit, rupit compedem dure et diutine seruitutis, et eo rupto cessit et recessit illa tristitia que per annos decem et octo filios Isrel dure oppresserat, eisque luctus et gemitus et tumultus graues ingesserat.



CAPUT CXIu.

Denique Eglon interpretatur uitulus meroris, uel  festiuitas eorum. uitulus est animal lasciuum, inconstans, uagum, impatiens stabuli, libertate gaudens, cui si forte uoluntas sua libera concedatur, concedentibus quedam uelut festiuitas estimatur, dum ille discursu et agilitate sua letificat intuentes, indiscrete presentia, futura negligentius attendentes. Ceterum cum processu temporis etate et uiribus inualescit, cum producto cornu et ungula eius uelocitas ingrauescit, quanto eatenus habenas licentie obtinuit laxiores, tanto iam quibusque occurrentibus infert minas et impetus tristiores, ut nulli parcat, nulli deferat, nulli iam prestet occursum beneuolentie gratioris, sed tam foris quam intus, sit non gaudii uitulus, sed meroris. De  cuiusmodi uitulo per Moysen dictum est: »Si bos cornupeta fuerit ab heri, et nudiustertius, et contestati sunt dominum eius, nec reclusit eum, occideritque uirum aut mulierem, et bos lapidibus obruatur, et dominum illius occident .« Per huiusmodi uitulum recte uaga mentis inconstantia designatur, que legis refuga, nescia discipline, latitudine patula gratulatur, que acta uel impacta uelut uentilabro natiue leuitatis, stare nesciens, gaudens motu, nichil habens mature grauitatis, per amena queque et noxia raptatur lasciue impetu uoluntatis, et non contenta uno, de multis ad plurima transcurrit amore nouitatis. Que dum suo sic arbitrio conceditur iactitari, uidetur quidem ludus festiuumque ludibrium actitari, quia constans  quisque nil iucundius, nil festiuius diligit intueri, quam suos multos et uarios appetitus quouis repagulo non teneri. In quo dum instar suis liberiore licentia uolutatur, et ab eo nil sordidum, nichil uoluntarium refutatur, cuiusmodi lenociniis, uelut popinis et friticulis incrassatur, ut non tam carnalis quam totus caro uitiose magis quam materialiter habeatur. »Erat enim, inquit, Eglon crassus nimis .« Tunc uero populus Isrel huic traditur oppressori, cum nostri sensus qui obedire suo debuerant Creatori, offenso eo, in legem aliam captiui deducuntur, et libero arbitrio iam priuati, morbo quam Deo, carni quam spiritui seruire compelluntur. Tunc quippe regi Eglon plebs Isrelitica subiugatur, cum in throno mentis nostre leuis inconstantia  principatur, nostrosque tam interiores quam exteriores sensus per deuexa et deuia multifarie prauitatis, nullo sibi resistente agit imperio potestatis. Cui dum consentiunt, dum gaudent quique miseri deseruire, dum proni obediunt, dum ex toto diligunt obedire, ipsa inconstans leuitas, ipse de magnis frequens transitus ad maiora, ipsa diuersarum experientia uoluptatum, grauibus superadiiciens grauiora, quedam exsultatio, quedam eis festiuitas est iucunda, in qua perditus erat sensus, mens diffunditur errabunda. Si autem aliquando uel imminentium penarum timor occurrerit, uel debitas forte erroris penas miser incurrerit, si timore et angustia seductio tandem nociua patuerit, si penarum excussa malleo ueri scintilla  cadens illuxerit, iam regis Eglon imperium incipit solito tristius arridere, et paulatim nostri petulantia 685 uituli displicere, et iugum illius, quod ante gratum reddiderat uenenose ludibrium uoluptatis, iam ingratum efficit timor uel experientia grauitatis. Attendens enim grauatus quisque quo periculo Eglon imperiis obsequatur, presentemque uoluptatem quis finis, que tandem retributio prosequatur, iam dolet, iam tristatur se in illius laqueos incidisse, et iugo eius non suaui, sed iam graui ceruicem uoluntariam subdidisse. Urgente igitur tristitia optat iam et appetit hinc exire, et relicto regis dominio ad libertatem pristinam uult redire, erga uitiorum latitudinem affectu solito non tenetur, uult cito liber egredi, sed tali ungula non tenetur. Nam  qua facilitate de sublimi ad infima se diuertit, ad recuperandum quod reliquit fastigium sese iterum non conuertit, quia lata et spatiosa uia patuit declinanti, sed clausa et serata inuenitur ianua respiranti. Etsi enim uitiorum multa est et fere interminabilis latitudo, et patulo uelut sinu quemuis miserum eius excipit amplitudo, tamen susceptum sic nouit arctis nexibus deuincire, sic in lato et spatioso discursu arte subdola prepedire, ut etiamsi uelit, non statim sese ualeat expedire, nec expedito reditu ad id unde uenerat retransire. Dolet itaque, gemit, suspirat et torquetur, dum dimitti liber appetit et tenetur, dum sicut in uitia decidit arbitrio libere uoluntatis, sic non potest resurgere pari priuilegio  libertatis. Et quid durius uel grauius, quid tristius uel amarius quispiam potest nosse, quam uoluntate prona uelle aliquid et non posse, cum precipue, nisi fallor, illa tristitia constet esse, que uoluntas libertatem diligens sibi obuiantia uidet esse? Dolet, inquam, et angitur, cum suo sentit arbitrio se priuari, se inuitum molesto imperantis obsequio mancipari, cum de ampla et diffusa uitiorum latitudine uult exire, sed qua exeat non potest inuenire. Cogitanti enim et proponenti sordes abiicere prauitatis, mutare mores, exuere tunicam uetustatis, renuntiare noxiis, deinceps aggredi meliora, pristina longe facere, appetere saluti propiora; cogitanti, inquam, tanta sese obiicit difficultas, ut explendi quod appetit nulla penitus sit facultas. Eglon ille pinguissimus  in cuius ditionem uoluntatis uitio declinauit, ad cuius iniustitias faciendas cor seductum uoluntarie inclinauit, cuius dominio per aliquantum iam temporis deseruiuit, et prono satis animo mandatis et legibus obediuit: Eglon ille, quod suum est, nolens in alterius ius transire, studet illud uallo, muro, seris, uectibus obsepire. Qui perpendens uelle quemuis miserum egredi sue terminos potestatis, turbat eius exitum obiectu pristine uoluptatis, et frequenter illum sollicitans aliquando ad uitia reddit solito proniorem, et exeundi semitam esse perhibet arctiorem, congestisque undique uitiis curat eum reddere sic onustum, ut proprio ille iudicio transire nequeat per angustum. Quem itaque ad horam deuota cogitatio, mens compuncta, peccati exsecratio foras  ducit, ille doli artifex, loro consuetudinis citius readducit; et ne uacet otio, luto eum et latere instar occupat Pharaonis, et ne ad Ierusalem reuertatur, uinctum intra septa retinet Babylonis. Cum autem huic uelle bonum aliquoties sic occurrat, et male occupato, captiuato pessime possibilitas non succurrat, et caro insolens aduersus spiritum concupiscat, et  nonnunquam uelut in carnem ipse spiritus defetiscat; nescit miser, uidens se lege tam misera captiuari, quo uel nisu uel arte ualeat de tam duro carcere liberari. De quo ad horam sano mentis proposito uult elabi, sed in eum inuenit tentationis tempore se relabi, et sic uolens ab eisdem nexibus expediri, uoluntatis rudimenta dolet neuo consuetudinis irretiri. Dolet, inquam,  uoluens et reuoluens, et nesciens quo diuertat, ad implorandum cuius auxilium fide uel credula se conuertat, cum et suo merito sentiat presenti miseria se teneri, et detentum misere iuuantis cuiuslibet misericordiam non mereri. Pressus ergo et oppressus tandem nititur exclamare, intendens exclamando auditorem propitium excitare, ut cum eius clamore querulo pulsatus fuerit animus audientis, consequenter obtineat quantulamcunque gratiam miserentis. »Infelix, inquit, ego homo! quis me liberabit de corpore mortis huius? .« Reuera infelix et recte infelicissimus potest dici, qui subditus regi Eglon, tante sentit miserie se addici, ut cum uelit de regno eius egredi et aggredi  potiora, recidat uel inuitus lege consuetudinis in peiora. Et quis me, inquit, in hoc difficultatis carcere uisitabit, exeundi efficaciam ministrabit, quis de mortis huius corpore liberabit, tristem letitie, infelicem gratie resignabit? Et recte querit: Quis? nullus est enim qui liberet uel admodum rarus, et adeo rarus ut non nisi unus, »non est enim qui faciat huiusmodi bonum, non est usque ad unum .« Unus autem ille Deus est, qui solus quem uult, hostium subtrahit potestati et sua solius gratia reddit salutifere libertati. Quod intelligens, ait: »Gratia Dei per Iesum Christum .« Ad ipsum itaque Deum, cuius sola gratia esse prepotens comperitur, recte clamat qui uitiorum maculis prepeditur, qui lenocinio dure consuetudinis  ulterius non seduci, et de graui dominio regis Eglon efficaci potentia uult educi.



686 CAPUT CXu.

»Clamauerunt, inquit, filii Isrel ad Dominum, qui suscitauit eis saluatorem Aoth .« Felix ille populus qui post longa salutis dispendia conceditur uel clamare, post longam tristitiam Deum clamoribus excitare, presens diu et grauiter tandem aliquantulum respirare, ad uitam pridem perditam spei nisibus aspirare. Multo magis bonus Deus qui aurem beneuolam a clamore populi non auertit, qui ad uota humilium, ad preces tristium se conuertit, qui dignatur eis dono sue gratie misereri, quos tristes et inuitos hostili uidet imperio perurgeri. Misertus autem eis Deus, suscitat saluatorem qui,  fracto carcere, captiuis ianuam aperit largiorem, et in eum qui auctor mali, princeps tristitie uidebatur, extendit manum, gladium exerit, forti brachio preliatur. Cui nomen erat Aoth. Aoth interpretatur laus uel gloriosus.

Recte ad liberandum populum talis iudex a Domino suscitatur, qui uite et conuersationis merito laudabilis predicatur, et ut amplius dicam, ipse dici etiam laus meretur, ut magis hoc nomine eius excellentia commendetur. Laus enim ille potest non incongrue nominari, qui non tam se quam per se Deum Patrem luminum uult laudari, qui ad hoc fortia facta sua coram hominibus uult lucere, ut possit uidentibus non sua operantis sed largitoris  excellentia complacere. Nam cum sibi non attribuit si quid arduum operatur, sed resignat largitori quidquid in se illius munere commendatur, laus est ipse, non sua, sed potius Creatoris, cui soli confert et conferri diligit laudis titulum et honoris. Quo autem magis erga solius Dei laudes efficitur studiosus, ad dilatandum nomen illius honeste curiosus, sibi nichil attribuens, illi solummodo fructuosus, eo magis inuenitur digne et merito gloriosus. Qui cum intra se amorem laudis proprie non retentat, interno scrutatori sine scrupulo se presentat, quanto ab appetitu glorie reddit conscientiam mundiorem, tanto in eiusdem recessu conscientie inuenit gloriam ampliorem. De qua Paulus ad Corinthios: »Gloria, inquit, nostra hec est, testimonium conscientie nostre .« Sicut lesa conscientia reprobos continens  cogitatus malis et peruersis quibuslibet penales ingerit cruciatus, sic interna munditia et munde conscientia sanctitatis iustis affert gloriam letumque testimonium ueritatis. Que nimirum gloria non falsa et inanis, sed uera et solida tunc habetur, cum superbiam nesciens, intra fines positos continetur, cum scilicet de eo et in eo solum ipsa conscientia gloriatur, quem sibi et inesse et preesse familiari gratia gratulatur. Quod si Deum in recessu intimo uere presidem conscientia non haberet, et cuiuis alteri uel inducta uel seducta negligentius adgauderet, recte diceretur, egressa fines debitos, euagari, et non intra se, sed extra se, iam inaniter gloriari. A quo errore Galatas reuocans Apostolus: »Opus  suum, inquit, probet unusquisque, et sic in semetipso tantum gloriam habebit, et non in altero .« Opus suum unusquisque tunc probat, id est probabile, cum in secreto mentis Deum solummodo uult habere, eum sibi Dominum et non alterum presidere, seipsum cum illo uelut intra cubiculum cohibere, extrarium si quid occurrerit, manu ualida prohibere. Quod cum fecerit, cum fieri digne persenserit, iam extra se in altero gloriam non habebit, sed intra semetipsum de eo uel in eo, cui singulariter adherebit. Qui sic ergo, ut dictum est, gloriosus effici perhibetur, digne constitui iudex populi promeretur, ut per eum tristia, quibus angitur populus, ualeant mitigari, turbatum silentium, quies perdita reparari. Ad quam reparandam prudenti  fretus consilio, bis acutum Aoth gladium fabricauit, quem appensum in dextro femore subter sagum quo indutus fuerat, occultauit; et aggressus regem Eglon in estiuo cenaculo, ut ei tanquam secretus loqueretur, in uentrem eius infixit tam ualide, ut ferrum in uulnere capulus sequeretur. »Nec eduxit gladium, inquit, sed ita ut percusserat, reliquit in corpore. Statimque per secreta nature alui stercora proruperunt. Quo mortuo, quieuit, inquit, terra octoginta annis .«

Recte illum Deus reparande pacis fieri uult ministrum, in cuius inuenitur opere nil sinistrum, in cuius dextro femore anceps gladius deportatur, quo exerto uiriliter hostilis malitia trucidatur. Gladii  nomine acutum discipline rigorem estimo designari, quem quisquis appetit gloriosus esse potius quam uocari, ueluti subter sagum prudenter creditur deportare, cum seipsum districtius studet intra conscientiam castigare. Et in dextro femore idem gladius collocatur, cum censura discipline praua eius delectatio resecatur, ut in carne nil carneum, nil sinistrum, nil peremptorium relinquatur, sed totum, quasi dextrum et saluti congruum habeatur. Postmodum uero congrue ad opprimendum hostem exeritur gladius de uagina, cum fortiter exercetur in quosque proximos disciplina, cum eorum inconstantia, dissolutio, lasciuia, correctionis acumine reciduntur, et prosequente zelo iustitie, in ipso cordis abscondito perimuntur. Perimuntur, inquam,  cum ad ipsum mentis gurgustium uel sentinam transire fecit iudex mordacis cauterii disciplinam, et quidquid illuc confluit, uelut in uentrem stercoris 687 uel aruine, totum foras egerit penetrantis efficacia medicine. Sicut uenter in corpore maiorem sibi coaceruat pinguedinem et intra suos parietes continet ciborum putredinem, sic mens misera quo aduersus Deum pingui ceruice amplius intumescit, eo intrinsecus collecta uitiorum immunditia plus sordescit. Ut ergo pingui Eglon prudens Aoth maiora ingerit detrimenta, ubi apud illum abundantius confluunt purgamenta, ita recte illic inseritur acutior omni gladio disciplina, ubi uelut stercus et aruinam mentis continent intestina. Cum autem semel inseritur insertum suscipitur cauterium salutare,  non debet quisque prudens opus ceptum a proposito reuocare, sed tam in se quam in proximo rigorem medicum perseuerantia confirmare, non sicut homo euangelicus, qui cepit et non potuit consummare . Hoc est forte quod Aoth in uentrem crassum ensem legitur infixisse, et infixum non educens, ita ut percusserat reliquisse, quia scilicet intellexit et perspexit iuxta uotum eumdem gladium profecisse, hostem percussum fortiter, percussi malitiam defecisse. In quo autem hoc ipsum perspexerit sermo diuinus innuens: »Statim, inquit, alui stercora proruperunt .« Sic nimirum quisque prudens cum uel sibi uel proximo disciplinam ingerit salutarem, persuadens peccati odium, affectum iustitie spiritalem, in hoc sentit assumptum  propositum efficaciter operari, et in conclaui mentis auctorem malitie trucidari, si iam nulla illius occurrens placeat pulchritudo, sed eius naribus et oculis ingeratur illius fetida turpitudo. Quod utique fit, cum inspirante fortiter gratia, uitiorum immunditiam exsecramur, cum rigore continuo ad nulla eius lenocinia relaxamur, cum aspersum mirrha et ale cubile deceptricis, cum fauus distillans deceptorie labium meretricis, occurrens nostre memorie iam ut antea non dulcescit, sed occursum talium, liberalis et liber animus abhorrescit, et attendens quia finis eorum iuxta Paulum non nisi mors ueraciter exspectatur, quidquid tale occurrit, tanquam stercus fetidum reputatur. Hoc signo,  quod scilicet iusti conscientia, occurrente peccati memoria sic feritur, doctor prudens suum profecisse gladium experitur, nec eum reducit a profectu, ne si paululum defetiscat, sublato rigore iustitie, culpa uel ad modicum reuiuiscat.



CAPUT CXuI.

Qua mortua, imo sic mortua quiescit terra octoginta annis. Terra ista mens nostra est, que dum terrenis desideriis occupatur, dum uariis uitiorum impulsibus agitatur, dum cui semel uoluntaria se subdidit, uel inuita postmodum subiugatur, dum non est compos sui, sed arbitrio perdito captiuatur, reuera magno strepitu angoris, timoris, tristitie, miserie quatitur et lascescit, et concussa base sua, uelut in quodam motu pendula non quiescit. uerum  cum ei placet qui nos a matris utero uoluit segregare, et triumphatis hostibus dignatur nos ab eorum dominio liberare, cum mens nostra uere sentit efficaci gratia se muniri, et iam peccati non occursu, non dura consuetudine prepediri, profecto cedit meror, angor tristitie relegatur, et uelut Eglon mortuo, terra nostra quiete gratulatur. Sentiens quippe iam se ut antea non moueri, non concuti leuitate, seruitutis augaria non teneri, tributum non exigi, exactorem illius defecisse, spem suam non fraudari, in effectum affectum peruenisse; sentiens, inquam, hoc terra nostra silet a tristibus et quiescit, et auctore uicto tristitie, adepti gratia muneris hilarescit. In eiusdem typo rei longe post exigente peccato populus Isrel in Babyloniam introductus,  soluto penarum debito, inde post annos plurimos est reductus, et cum diuina gratia illius tristitie graues nebulas aboleuit, terra  exsultans in silentio requieuit. Quod antequam fieret, et preuidit et predicere uoluit Isaias, et post eum nichilominus eodem spiritu Ieremias, qui populum inuenti sunt sermone prophetico predocere, minari quidem tristia, promissoque silentio refouere. »Erit, inquit Isaias, cum requiem dederit tibi Deus a labore tuo et a concussione tua et a seruitute dura qua ante seruisti, sumes parabolam contra regem Babylonis et dices: Quomodo cessauit exactor, quieuit tributum, conquieuit et siluit omnis terra, gauisa est et exaltauit! « uidet Isaias quia uicto rege Babylonis, qui captiui fuerant exsultabunt,  et eidem triumphato, uersa uice uictores insultabunt, terso gelu tristitie, nouo terra gaudio reflorescet, et sopito strepitu, optato silentio requiescet. Super quo et Ieremias: »Reuertetur, inquit, Iacob et quiescet et non erit quem formidet .« Exigentibus culpis Iacob in animas tribulantium abducetur, sub manu hostium miser tristia patietur, sed miserente Deo inde ad propria reuertetur, et tristium timore sublato, quiete et silentio perfruetur. Felix ille, quem uerba refouent promissiua, felicior uero quem reddunt uoti compotem completiua, cum scilicet imperante Aoth, non spe, sed re populus hilarescit, et mortuo Eglon terra nostra gauisa requiescit. Ad quod obtinendum in supradicto Iudicum libro dixi iudices ordinari, ut uidelicet  turbato populo possit quies eius, illorum tam ministerio, quam magisterio reformari, quas presenti opusculo non omnes inserere ualeo nominatim, 688 non quid mysterii eorum tam nomina quam facta contineant uel intelligere uel exponere seriatim.

uerum cum in eodem libro  tredecim inueniantur iudices prefuisse, tamen non nisi sub quatuor eorum terra legitur quieuisse, et cum omnes forte laborauerint ad profectum, non plures quietis et silentii Scriptura uenisse memorat ad profectum. Quod autem tredecim Scriptura illa inuenitur iudices continere, uidetur in hoc mihi Apostolorum figura prelucere, qui etsi in catalogo Euangelii  duodenario numero commendantur, tamen ueraciter fuisse tredecim non negantur. Nam cum in episcopatum Iude Iscariotis alter, Dauid prophetante, Luca uero narrante, Mathias successerit, et ad sortem apostolicam nouissimus omnium suo ipsius testimonio Paulus accesserit, saluo mysterio quod in duodecim commendabile predicatur, habemus tredecimum, ne, qui plus ceteris laborauit, tanquam superfluus excludatur. Qui etiam numerus quem tam apostolis Paulo addito, quam iudicibus Scriptura uoluit assignare, intuenti attentius inuenitur a mysterio non uacare, et eiusdem numeri commendabile sacramentum, ipsis numeratis prebet utile monimentum. Tredecim quippe ex senario et septenario complentur. Senarius autem quia ex suis partibus constat,  perfectus appellatur, et ei primo huiusmodi perfectionis dignitas assignatur, quia nullus ante illum meruit obtinere ut sue partes eius summam ualeant adimplere. Diuiditur enim in sex equaliter unitates, in tres binarios, in duos ternarios, quorum unitas et binarius, et ternarius qui sunt equales partes senarii, si pariter coniungantur, eumdem complent senarium nec excedunt. Quod quia numerus iste primus obtinuit, perfectus  dici promeruit, unde et in eo sua Deus opera mundum fabricans uoluit consummari, uolens illorum perfectionem, perfecto dierum numero commendari. Denique die sexto primum fecisse hominem perhibetur, cui pre ceteris mundi operibus, largior et benignior exhibetur, dum ad suam imaginem illum solum fieri  protestatur, et non ipsum propter cetera, sed propter ipsum cetera fecisse demonstratur. Quem ob hoc die sexto plasmare uoluit, ut euidentius admoneret quod perfectum illum esse uita et moribus oporteret, et attendens ille quoto die primordium conditionis haberet, perfecto dilectionis uinculo Conditori conditus adhereret. Ipsi quoque et homini et mundo sex etates Deus attribuit, per quas illorum uitam seu cursum compleri disposuit, et quem die sexto fecit, quem perfecit sex etatum gradibus, ad occasum uoluit deuenire, et mystico senario illorum finem principio, occasum ortui conuenire. In cuius mundi etate sexta Deus uoluit humanari, humanitate assumpta salutem hominis operari, et inter operandum mortem quoque sexta feria sustinere, et  effusi uirtute sanguinis, inueteratas peccati maculas abolere. Dignum enim uisum est ut eum quem die sexta fecerat, cum turpitudo inobedientie deformaret, eadem ipse feria pro illo moriens reformaret, et sicut formatio, sic reformatio dignitate senarii sacraretur, sacratoque mysterio creatura commendabilis haberetur.

Septenarius uero qui senarium sequitur pro eo debet commendabilis predicari, quia septiformem Dei Spiritum esse legimus et uocari, qui etsi unus creditur indiuise essentia Deitatis, tamen multiplex appellatur septiformi gratia largitatis. Sicut enim apud quemdam sapientem unicus sic inuenitur et multiplex appellari, in quo essentie uidetur singularitas  et donorum pluralitas commendari, ut nec multiplicitati unitas, nec multiplicitas deroget unitati, cum sine damno alterutrius id tante conueniat maiestati: »Spiritus, inquit, sanctus unicus, multiplex, subtilis,« etc.  Premittens »unicus,« subiunxit, »multiplex,« intelligens naturam uel substantiam spiritus uniformem, eius tamen gratiam larga plenitudine multiformem, cuius unitas fide imbuens nos emundat, multiplicitas septiformi gratiarum munere nos fecundat. De quo Isaias: »Spiritus, inquit, sapientie et intellectus, spiritus consilii et fortitudinis, spiritus scientie et pietatis, et spiritus timoris Domini .«

Multos  spiritus nominauit, in quo tamen unitatem indiuisi spiritus non negauit,  quia sicut non multos facit deos trina distinctio personarum, sic nec multos naturaliter spiritus, septiformis diuisio gratiarum. Quod innuens Apostolus: »Diuisiones, ait, gratiarum sunt, idem autem spiritus ;« et infra: »Hec autem omnia, inquit, operatur unus atque idem spiritus diuidens singulis prout uult .« Cum unum et eumdem esse spiritum apostolica ueritas fateatur qui multa et uaria prout uult singulis diuidens operatur, eum tamen supradictus sapiens multiplicem fiducialiter appellauit, et Isaias propheta septiformem munere demonstrauit. Sunt enim septem dona uelut principalia que spiritus inuenitur spiritalibus impertire, nec tamen omnibus omnia, sed prout uult singulis dispertire; que dona donantis nonnunquam uocabulo  nominantur, et in Scriptura sacra septem spiritus appellantur. Unde in Apocalypsi: »Hec dicit qui habet septem spiritus Dei ;« et infra: »Septem, inquit, lampades ardentes ante thronum qui sunt septem spiritus Dei .« Et iterum: »uidi, ait, Agnum stantem 689 tanquam occisum habentem cornua septem, et oculos septem qui sunt septem spiritus Dei missi in omnem terram .«

Septem oculos uel septem spiritus Ioannes septem dona principalia nominauit, quibus Deus Pater agnum innocuum, id est Christum hominem oculauit, qui ad tollenda mundi peccata missus, uniuerso gratiarum lumine radiauit, dum in eo iuxta Paulum  totius diuinitatis plenitudo corporaliter habitauit . De quo et Zacarias ait: »Super lapidem unum septem oculi .« Et infra: »Septem isti oculi qui discurrunt in uniuersa terra .« Lapis iste Christus est, qui iuxta psalmum »factus in caput anguli « duos parietes copulauit, quem Daniel abscissum de monte sine manibus predicauit , qui uelut oculorum septimo lumine radiauit, dum septiformi gratiarum spiritu cunctis plenius et perfectius abundauit. Cuius septem oculos in omnem terram mitti uel discurrere Scriptura protestatur, quia ubique terrarum septiformis ad operandum spiritus destinatur, qui ubi uult, et quantum uult spirans, illas Apocalypsis ecclesias creditur operari, que simili  mysterio inueniuntur septenario numero commendari. Etsi enim Ecclesia Scripture testimonio una esse ueraciter predicatur, que uni Domino, una fide, uno baptismate consecratur, in cuius typo unam columbam, unam formosam in Cantico canticorum Salomon commendauit , et Paulus apostolus uni uiro castam uirginem desponsauit , tamen quia ubique locorum diffusa septiformis dono Spiritus insignitur, septenario et ipsa numero commendari similiter inuenitur. Unde et Ioannes septem ecclesiis que sunt in Asia scribere se testatur, per quas ecclesiarum uniuersitas designatur, que ab ortu ad occasum, ab aquilone ad austrum, loco et merito dispertite, tamen eiusdem fidei tenaci glutino sunt unite. Denique Deus factis  operibus sex dierum legitur die septimo quieuisse, non quod in faciendo illa credendus sit quidquam laboris uel tedii pertulisse, sed ostendit quia faciens ea que subiecta sunt naturaliter uanitati, ipse tamen in se ipso est quiete semper deditus ueritati. Ipse quippe dies est de quo Psalmista: »Dies, inquit, diei eructat uerbum ;« et euangelista: »Si quis, ait, ambulauerit in die, non offendit .« Qui dies non incongrue septimus appellatur, pro eo quod septiformi radio luminis declaratur; uel quia sicut septimus in ordine creationis ultimus est dierum, sic ille recte creditur non solum primus sed et nouissimus omnium esse rerum. Dicens itaque Scriptura quia Deus die septimo requiescit , nimirum in se ipso quietum,  illum esse et pacificum innotescit, qui eternus oriens nunquam in uesperam tenebrescit, sed occasum nesciens uniuerso bonorum lumine relucescit. Multa quidem et alia potest lector diligens inuenire, que uidentur sacramento huius numeri conuenire, que ad meam notitiam non omnia sentio peruenire, et, que forte ueniunt, non est huius loci uel temporis expedire. Septenarius autem iste cum senario copulatur, illum, qui ante dictus est, explere numerum comprobatur, cui diuina prudentia illos antiquos iudices assignauit, quos ad regendum filios Isrel post mortem Iosue designauit. Quo numero tam illos quam posteros uoluit edocere quantus in eo perfectionis titulus debeat elucere, qui ceteris inuenitur  dignitatis excellentia presidere, et morum formam, exemplum uiuendi iubetur subditis exhibere. Que enim minoribus generaliter est iniuncta perfectio sanctitatis, etsi forte proficiens non tamen sufficiens est prelatis, sed cum illis quedam uelut simpla digne salutifera uideatur, istis dupla, uel magis, amplior necessaria iudicatur.



CAPUT CXuII.

Quod autem sub quatuor tantum iudicibus perhibetur terra quiescere, attentius intuenti uidetur innuere quoniam ad conferendum huius quietis beneficium ille tantum iudex idoneum se ostendit, qui quadrata fretus iustitia mores solidos apprehendit, qui cum uiuos lapides adducere debeat ad structuram, ipse studio diligenti suam prefert in  edificio quadraturam. Denique et de quatuor elementis mundus fieri predicatur, inferior quorum terra quatuor paradisi fluminibus irrigatur, et in domo Iob fulta quatuor angulis eius soboles conuiuatur, que nec potest opprimi nisi primum eadem quaternitas quatiatur, et arca Testamenti, et mensa propositionis distincte quatuor angulis memorantur, que insertis uectibus quatuor annulis portabantur, et quatuor euangeliis fides ecclesiastica roboratur, et quatuor sunt uirtutes quibus uite perfectio consummatur. Qua perfectione cum munda conscientia secretius hilarescit, uelut terra uel ciuitas a tumultu libera conquiescit, sicut Ioas imperante figuraliter demonstratur, cum exsultante populo quiescere ciuitas memoratur. »Letatus est, inquit omnis populus  terre et ciuitas conquieuit .« Regnante iusto rege multitudo subdita gratulatur, gratulante populo non turbari, sed quiescere ciuitas demonstratur, quia sicut tristitia luctum parit, planctum, fremitum et clamorem, sic pax silentium, quies populum excipit letiorem. Clamorem quippe quem cogit tristitia superueniens excitari, facit suauior aduentus letitie mitigari, et quas ira, quas tristis 690 miseria uoces format querulas et producit, serenat consolatio, procul pellit gratia que silentium introducit. De clamore Ieremias: »Ulula, inquit, Hesebon, clamate filie Rabath, accingite uos ciliciis, clangite et circuite per sepes .«

Et paulo infra: »A uoce, inquit, ruine eorum commota est terra, clamor auditus est uocis eius  .« Et Amos propheta: »In omnibus, inquit, plateis planctus et in cunctis que foris sunt dicetur ue! ue! et uocabunt agricolam ad luctum et ad planctum eos qui sciunt plangere .« Et iterum Ieremias: »uox in excelso audita est lamentationis et fletus et luctus Rachelis plorantis filios suos .« He sunt uoces, iste clamor quo fremit et eiulat tristis miseria, cum incumbit et seuit durius potens molestia, cum se dolet tanto grauamine mens urgeri, ut eius nimietas non possit silentio cohiberi. Nam cum in quosque miseros ira superior exardescit, cum elongat defensio, cum oppressio molestius ingrauescit, qualecunque estimant sibi remedium inuenire, si quod intus senserint gemebundis clamoribus liceat effutire. Clamant  ergo miseri cum aduersis casibus deprimuntur, ululant ciuitates cum duro belli discrimine feriuntur, planctu platee roboant strate cadaueribus occisorum, ue! ue! dicunt agricole damno lesi fructuum perditorum. Expanso Rachel sinu uocem tollens in era lamentatur, et in morte filiorum non aliud presens solatium sibi necessarium arbitratur, sperans maius et melius opportuno se tempore percepturam, si tamen in presenti patienter tulerit hanc iacturam. Eis autem quos interna constat tristitia sic urgeri, et a uocibus ruine eorum terram, ut premissum est, commoueri, superueniens consilio efficaciter inuenitur mederi, cum summus consolator disponit postulantibus misereri. Ille fideles suos quos ab initio ad salutem uoluit ordinare, nonnunquam  dure sinit aduersis casibus laborare, ut celum uoce pulsent, terram planctu moueant lacrymoso, et implorent auxilium, silentium impetrent clamore fructuoso. Cuiusmodi silentium Dei statim gratia non impertit, et tamen suam faciem ab illis tristibus non auertit, sed differt, dissimulat, et aliquandiu illorum uocibus aurem claudit, qui tamen ad salutem miseratur, miseros et exaudit. Differt autem, ut uel diutius puniens purget perfectius peccatores, uel ut dilatione ad petendum et instandum faciat acriores, et cum tandem collatum fuerit, gratius habeatur, diuque exspectatum et uix tandem impetratum dulcius teneatur. Eis uero quibus huius silentii dat profectum, in hac nimirum uita donat omnibus imperfectum,  nec quisquam illud ad unguem conceditur obtinere, dum in corpore mortis huius cogitur permanere. Nam, ut cetera taceam, hoc ipsum quod in corpore conuersatur, in quo familiari discordia caro spiritui, et carni spiritus aduersatur, a qua dissolui et cum Christo esse  concupiscit, et quia nondum preualet, grauatus idem spiritus ingemiscit; hoc ipsum, inquam, turbat quietem, feriari prorsus a tristibus non permittit, et intra cordis recessus, optatum silentium perfecte non admittit. Quod bene Ioannes in Apocalypsi ostendens: »Factum est, inquit, silentium in celo quasi media hora .« Celum presens ecclesia uel iusta queuis anima non incongrue nominatur, que uoto et proposito in celestibus conuersatur,  in qua Dei gratia letum quoddam silentium operatur, dum illa et odit malitiam, et iustitiam diligit, et spe firma celestem gloriam amplexatur.

Sed quia per fidem adhuc ambulat, nondum per speciem, et quod ex parte est, imperfectum est, non integra, sed bona, quasi media silere perhibetur, dum in loco tristitie plenum habere gaudium prohibetur. Cum igitur euacuatum fuerit quod ex parte est, et uenerit quod perfectum est, tunc et tristitia plenius emarcebit, imo nullum prorsus locum in celo uel in celestibus obtinebit, et cum non sit unde possit uel debeat quis dolere, gaudebit et silebit silentio diligens adgaudere. Quod si inpresentiarum diuina gratia conferre cuipiam non uidetur, fidelibus tamen suis dignatione beneuola pollicetur,  et quisquis uera tante beatitudinis spe tenetur, et si nondum consummati, iam tamen inchoati expers silentii non habetur.

Magna enim in parte iusti cuiuslibet tristitia mitigatur, cum legit et diligit quod Scriptura ueridica protestatur, quod prophetie, quod euangelia concordi spiritu pollicentur, quia scilicet fletus et gemitus electorum in gaudium et silentium conuertentur. Isaias: »Auferet, inquit, Dominus lacrymam ab omni facie .«

Et Ioannes in Apocalypsi: »Absterget, inquit, Dominus omnem lacrymam ab oculis sanctorum .« Quia sancti presentis uite molestias inuiti patiuntur, et ab eo quod appetunt, regno glorie differuntur, dolent quidem et eorum  facies lacrymis perfunduntur, et clamore lugubri turbare silentium compelluntur.

Cum uero iuxta Isaiam a facie malitie colliguntur, manu grata colligentis lacryme ab eorum oculis absterguntur, et pax superueniens facit ut plenius hilarescant, dicente Spiritu, ut a suis laboribus amodo requiescant. Cum enim dixisset Isaias: »A facie malitie collectus est iustus,« adiunxit: »ueniat pax, requiescat in cubili suo .« Et Ioannes: »Amodo, inquit, 691 iam dicit Spiritus ut requiescant a laboribus suis .« Cum iustus colligitur, pax ueniens in suo cubiculo requiescere memoratur; quia in corde iusti, quietis gratiam operatur, arcum et gladium et quidquid dure obstrepit, longius faciens  resilire, et pulso procul strepitu, collectum fiducialiter obdormire. Quod per Osee insinuans Dominus: »Arcum, inquit, et gladium et bellum conteram de terra, et dormire eos faciam fiducialiter .« Beata terra, quam iustus cum tandem possidere abundantiore gratia concedetur, omnis aduersa et tristis impugnatio conteretur; et illius habitator supra morem pristinum tanta gloria perfruetur, ut illa nouo quodam genere terra uiuentium  appelletur. De qua et Euangelium: »Beati, ait, mites, quoniam ipsi possidebunt terram .« Terra que mortis uel morientium anima dicebatur, pro eo quod in ea uel ex ea mors iure tanquam hereditario dominatur, cum resurrectionis et incorruptionis gloriam obtinebit, incorruptam eam et sibi a Patre luminum promissam, immortalitate donatus homo, secure possidebit  .





uITA BEATI AUGUSTINI HIPPONENSIS EPISCOPI.



PROLOGUS.


Inspirante et adiuuante sancti Spiritus gratia, qui ubi uult, et quantum uult spirans potest impossibilia, de uita et actibus beati Augustini Hipponensium episcopi ausus sum scribere, quod tamen uos qui lecturi estis, non mee presumptioni, sed fraterne dilectioni uelitis ascribere. Quia enim fratres cum quibus conuersabar deuotione accensi, actus eius et mores memoria uolebant claudere, et libellum, qui de uita eiusdem scriptus est, propter prolixitatem sui aliquantulum legere grauabantur, qui tamen libellus nonnulla digna relatu pretermittere uidetur, petierunt ut de eodem beato confessore aliquid compendiosius conarer scribere, quo et diligentibus plenius ueritas innotesceret, et fastidium  legentibus prolixitas non inferret, cui operi me imparem esse considerans, proposui, fateor, latitare in portu silentii, ne aggredienti, et non preualenti colaphum mihi incuteret illud Euangelii: »Hic homo cepit edificare, et non potuit consummare .« Sed recolens quia et fraterna caritas gratiam impetrare, et diuina largitas poterat ministrare, tandem acquieui obedire petentibus, ne omnino tacendo putarer philosophus. Scire igitur uos uolo qui lecturi estis, si qui tamen lecturi estis, quia in hoc opusculo nichil falso excogitatum, nichil inuenietis adulatione fucatum, quia idem sanctus perfecte amicus ueritatis honorari non ambit laudibus falsitatis. Ea ergo que uel ipse de se ipso humiliter dixit, uel alius de ipso ueraciter scripsit,  presenti opusculo inserui, prout ipso iuuante, et gratiam impetrante legendo colligere potui. Que enim hic de eo dicta sunt, alibi, et si non eisdem uerbis, eodem tamen sensu scripta sunt, et ibi forte melius, sed breuius hic, ut qui illic non uacat legendo colligere, hic si placet possit collecta legere. Hic terminum accipiat Prologus, dehinc actuum sequatur Catalogus.



CAPUT PRIMUM.


Augustinus Thagastensi natus in oppido, honesta prosapia de curialium numero, patrem habuit cui Patricio nomen fuit, mater autem dicta est Monica, quorum ille exstitit ethnicus, ista uero Catholica. Qui diuino  ducti consilio, hunc instruendum litterali dederunt studio. Quem prescia futuri diuina clementia, tanta intelligendi, disserendi, donauit gratia, ut agilitate discendi non solum ceuorum, uerum etiam grandeuorum preuolaret studia. Paruo igitur in tempore in eo quo natus est oppido, et in Madauris ciuitate scilicet uicina, quo a parentibus missus fuit, doctus est grammatica, unde reuersus, cum sextum decimum etatis sue ageret annum, disposuit longius proficisci docere  rhetoricam. Parentes enim eius tanto profectui congaudentes, que illi erant necessaria cum magna parabant diligentia: mirantibus 692 multis eorum uicinis cum attenderent quantum illi filio impenderent curam, non considerantes quid expenderet, dum pro uoto proficeret. uerumtamen tunc temporis quibusdam irruentibus causis cum parentibus aliquantulum demoratus, et a schola interim feriatus, cum ageret annos feruentis adolescentie, per deuexa uagabundus ruebat lasciuie; patre quidem recens catechumeno non multum curante, matre uero prout poterat, reuocante. Ducens enim hec in partem filium obsecrando, increpando, dedit consilium, ne impulsu etatis lubrice precipitium fornicandi incurrat uel adulterium. At ille, ut in tali  plerumque fit etate, huiusmodi monita anicularia reputans et computans pro nichilo, ceuos et consimiles malebat audire quam matri obedire. Unde Scriptura diuina: »Cogitatio, inquit, humani cordis in malum prona est ab adolescentia sua .« Et peta secularis:

Imberbis, ait, iuuenis tandem custode remoto
Cereus in uitium flecti.



CAPUT II.


Tandem Augustinus uale facto parentibus, Deo quidem disponente, sed eo nesciente, discendi gratia Carthaginem profectus est, ubique in schola cuiusdam rhetoris incredibili celeritate doctus est. Tullianis enim floribus et Quintiliani incumbens coloribus, tam cito omnibus condiscipulis maior apparuit, ut mirum omnibus uideretur et ab omnibus laudaretur. Ubi unde uicesimo etatis sue anno cum inter condiscipulos similis adolescentie libros eloquentie addisceret, in qua florere cupiebat populari delectatus aura tanquam animal quod uento uiuit et aura, discendi ordine peruenit in quemdam librum Tullii cuius nomen Hortensii. Ille siquidem liber ad philosophiam hortatur  quod nomen a Pythagora Samio exortum esse perhibetur. Antea enim sapientes appellabantur, qui uita et scientia ceteris prestare uidebantur. Interrogatus autem Pythagoras quid profiteretur; philosophum, id est, amatorem sapientie se esse respondit, ne sapientem se si diceret, arrogans uideretur. Quod responsum cum ab omnibus approbaretur, mos apud ethnicos inoleuit ut sapiens inter ipsos philosophus appellaretur. Cum igitur liber ille hortatur ad philosophiam, nullam sectam commendans aliam, uehementer accendit Augustinum ad diligendum, querendum, tenendum sapientiam: ob hoc solummodo displicens aliquantulum quod non haberet Christum, Dei uirtutem et Dei sapientiam. Hoc enim nomen teneris  ab annis a matre sua predicari et commendari audierat, et ideo quidquid sine illo esset, quamuis expolite et ueraciter dictum, non perfecte approbabat. Proposuit igitur insistere diuinarum lectionibus scripturarum, ut uideret continentiam earum. Sed enim faciem illarum inuenit uelatam et nubilo mysteriorum signatam, et qui gentilium litteras solebat currendo perambulare, in istarum nec ianuam potuit intrare. Est enim, o leo de tribu Iuda, tuum solius aperire librum et soluere signacula eius. Diuine itaque ualefaciens Scripture, in Manicheorum incidit sectam, nomine Patris et Filii, et Spiritus sancti palliatam. Cum enim omnia illorum plena essent multiplici falsitate, copiose tamen  sono tenus de simplici disputabant ueritate. Illorum igitur uerbis tanto ardentius Augustinus inhiabat, quanto amplius Deo, de quo loquebatur, de die in diem suspirabat. In quo errore per nouem annos perniciose detentus est, sed matre sua incessanter orante et Deo misericorditer liberante, tandem ereptus est.



CAPUT III.

Ipsi uero matri, pre dolore perditionis illius pene deficienti, quanta diuinitus data sit consolatio, non est pretereundum silentio. Cum enim illa inconsolabiliter ob spiritualem filii mortem doleret, et illum temere ridentem incessanter defleret, iamque eum in mensa participem habere recusaret, non odio habens filium, sed uitium morbum detestans  potius quam egrotum, Deo lacrymas eius miserante, uidit somnium in quo mediocre incepit solatium. Erat enim quasi stans in quadam regula lignea, et ecce iuuenis quidam adueniens cultu splendido, uultu hilari, arrisit illi flenti. »Que, inquiens, tibi causa est luctus et doloris continui?« Et illa: »Perditio filii mei.« Cui iuuenis: »Esto, inquit, secura, et uide, ubi tu es, ibi est et ille.« Et mulier statim ab illo auertens oculum, uidit iuxta se in eadem regula stantem Augustinum. Quod cum euigilans memoriter recoleret ut prudens et magne fidei mulier interpretata est ueraciter, plane cognoscens et asserens apud se, quia quandoque in eadem regula ueritatis et catholice fidei uideret Augustinum, in qua uidebat et se. Non enim reputabat hoc  tanquam somnium, sed tanquam diuinum responsum, dicens: »Mulier, magna est fides tua, fiat tibi sicut uis.« Quocirca cum idem uisum ex ordine filio recenseret, et ille peruerse interpretari conaretur dicens: »Ubi ego sum, mater, ibi et tu eris,« illa continuo non seductibilis muliercula, sed uirilis animi femina: »Non, inquit, non enim dictum est mihi, ubi ille, ibi et tu, sed: ubi tu, ibi et ille.« Sic itaque ratione conuictus cessit, et in eadem 693 tamen secta nouem annis postea permansit.



CAPUT Iu.

Accepit illa ad consolationem sui et aliud diuinitus responsum per quemdam episcopum, uirum catholicum, et sacris litteris eruditum. Ad quem cum supplex ueniret, plorans, et deuote postulans, ut  Augustinum conueniret, eumque ab errore suo reuocans ad fidem catholicam inuitaret, ille respondit: »Filius profecto tuus adhuc est indocilis, superbe tumens nouitate illius heresis, paratior questiunculas texere, quam docenti acquiescere. Sustine igitur paulisper, et incessanter ora, legendo enim reperiet quam sit secta illa, quam diligit, exsecranda. Nam et ego ipse cum essem adolescentulus, in eodem errore desipui, et legendo et intelligendo quam fugiendus esset, cognoui, et fugi.« Que responsio cum illi non sufficeret, sed importunitate feminea cum nimia lacrymarum effusione instaret, ut cum filio suo loqui dignaretur, et eum ad meliora hortaretur, ille quasi tedio percussus: »uade, inquit, mulier, ita uiue, non enim potest istarum filius lacrymarum  perire.« Quod responsum in tantum placuit mulieri, ac si de celo prophetia sonuisset ei.



CAPUT u.

Deinde cum uicesimum etatis sue Augustinus ageret annum, et magister Carthaginensis decem Categorias Aristotelis discipulis lectitaret, illisque obstupentibus  concreparet, iste magnum aliquid estimans libellum accepit, et solus domi legens, quidquid in eo latebat, per se intellexit. Et quod scholares optimi peritis magistris, non solum loquentibus, uerum etiam in puluere depingentibus uix intelligentes iudicabant difficile, iste cum eis conferens, et nichil aliud quam per se intellexerat ab eis referens, asserebat perfacile.  Quidquid etiam de proprietatibus substantiarum, et accidentibus earum audiebat ab illis argumentando disputari, solo auditu capiens, tanquam leue aliquid reputabat uentilari. Omnes libros artium, quas liberales uocant, quoscunque inuenit, legit; quoscunque legere potuit, per se ipsum intellexit. Denique ne in longum uos ducam, omnes perplexitates dialectice, dimensiones geometrie, consonantias musice, difficultates arithmetice nullo hominum tradente, solo Deo ministrante, sine magno labore ad liquidum cognouit. Nec sentiebat hec omnia ab aliis studiosis et ingeniosis difficile capi, nisi cum eadem illis uolebat exponere, et uidebat uix ab eis posse intelligi. Mira res! Tanta intelligendi celeritas, retinendi capacitas, disserendi uolubilitas, disputandi sagacitas  in eo fuit, ut prorsus incredibile uideretur, nisi hoc ipse humiliter confiteretur. Nil indignum iudicemus Deo, si tantam liberalitatis sue munificentiam effundit super iniustos; de quo scriptum est, quia »sotem suum oriri facit super bonos, et malos, et pluit super iustos, et iniustos .« Hunc itaque militem suum, quamuis necdum suum, diuina largitas perfundebat abundantia scientie secularis, quem postea perfudit pluuia uoluntaria sapientie salutaris. Ille uero nondum accepto Spiritu Dei nullas gratias referebat ei, sed de his omnibus tanquam de suis gloriabatur, nondum lecto: »Qui gloriatur, in Domino glorietur .« Cum enim cognouisset Deum, non glorificabat sicut Deum, sed  euanescebat in cogitationibus suis, putans esse sapiens, cum esset insipiens . Repellebat itaque a se spiritum Dei, non glorificans confitendo humilem Filium Dei, sicut scriptum est: »Spiritus nondum erat datus, quia iehsu nondum erat glorificatus .«



CAPUT uI.

Deinde cum duodetricesimum ageret annum, relinquens Carthaginem in qua scholas regens docebat rethoricam, qui prius in ciuitate sua Tagastensi docuerat grammaticam, quibusdam amicis persuadentibus Romam uenit, multisque in auditorium suum conuolantibus discipulis, illis et per illos toti ciuitati cito innotuit. Cumque inibi laude rethorice, quam legebat, magnus haberetur in ore omnium,  missum est a Mediolano Romam ad prefectum Symmachum, ut ipsi Mediolano prouideret et mitteret magistrum rethoricum. Agit ergo diuina dispositio ut pre cunctis Augustinus eligeretur, et a prefecto Mediolanum ad legendum rethoricam mitteretur. Erat autem tunc temporis beatus Ambrosius aurigans currum Mediolanensis Ecclesie, ad quem Augustinum ducebat diuine consilium misericordie, dicens ei quamuis adhuc surdo: »Hic tibi dicet quid te oporteat facere .« Ille uero homo Dei hunc aduenientem benigne suscepit, et iste illius primo quidem non sanctitatem, sed benignitatem erga se dilexit. Quo loquente in populo uerbum Dei Augustinus frequenter aderat, non ut ueritatem audiret, sed explorans utrum fame illius facundia  conueniret. Audierat enim illius facundiam commendari, cui attente inhiabat delectatus sermonis suauitate, potius quam rei ueritate. Deinde cum frequenter interesset predicationi, cepit paulatim animum rebus magis, quam uerbis intendere, et non 694 quemadmodum diceretur, et quid diceretur attendere. Tandem illucescente paulisper ueritate, sectam Manicheorum quam diu tenuerat, relinquendam esse decreuit, et tandiu in catholica Ecclesia catechumenus esse constituit, donec plenius eluceret ueritas quam teneret.



CAPUT uII.

Interea cum Alipio et Nebridio qui ei adheserant iure amicitie, sollicitus erat inquisitor ueritatis et sapientie, pariter suspirans, pariter fluctuans, cum  uideret quid esset dimittendum, nec adhuc perspicue appareret quid esset tenendum. Mirabatur iam apud se diutinas mentis sue fluctuationes, recolens undeuicesimum etatis sue annum, cum lecto Hortensio proposuit cupiditatum suarum relinquere uanitates et insanias mendaces, et soli deinceps incumbere sapientie, quam uidebatur Hortensius commendare. Et ecce iam tricenarius erat et tamen uere sapiens nondum erat, cum frequenter per id temporis uisus esset ad illud conscendere, et tamen consuetudinis pondere coactus in ima recidere. uerumtamen diuinarum uerba Scripturarum que hactenus preterierat aure surda, iam non uidebantur absurda, nec aduersabatur eis qui in lege et prophetis asserebant aliud legi, aliud intelligi, presertim  cum frequenter audiret Ambrosium predicantem in populo. »Littera occidit, spiritus autem uiuificat .« Cum autem mentis aciem ad id niteretur erigere, ut lecta uel audita litteraliter, intelligeret et ipse spiritualiter, non poterat quidem quod uolebat, et cum adesset flagrantia, non suppetebat gratia. Reuerberatus enim infirmitate propria, in Solis eterni radium defigere non preualebat oculum, et cum eniteretur, recedebat horrore. Sic igitur suspirans Deo, inuenit se esse longe ab eo, non terrarum intercapedine, sed dissimilitudine, tanquam audiret uocem illius dicentis. »Cibus sum grandium, tu autem paruulus es, cresce, et manducabis me.« Quod ne uellet carnaliter accipere, qui  nondum nouerat spiritum sapere, nec tu, inquit, me mutabis in te, sicut cibum carnis tue, sed tu mutaberis in me: »Ego enim sum qui sum .« Hoc percepto non extraria auditione, sed interna inspiratione, sensit et expertus est non esse mirum quod palato non sano pena est panis, qui sano est suauis, et lux odiosa est lippientibus oculis que sanis est amabilis. Cum agitur euectus supra se, cibum hunc esse grandium nosset, relapsus apud se nil secum ferebat, nisi memoriam amantem, et quasi olefacta desiderantem, que comedere nondum posse



CAPUT uIII.

Tunc uero inuisibilia Dei per ea que facta sunt, amplius intellecta conspexit, et quamuis aciem  figere non ualeret, ex creatura tamen Creatorem intellexit. Querebat autem sollicite, quomodo ad fruendum Deo idoneus efficeretur, nec inueniebat, donec mediatorem Dei et hominum, Iesum Christum fide amplecteretur. Quem cum audiret iustum, sanctum, excellentis sapientie uirum, et  natum ex uirgine predicari, talem illum existimabat, cui nullus hominum posset equari, sed quid sacramenti haberet: »uerbum caro factum est ,« nec etiam poterat suspicari. »In principio erat uerbum, et uerbum erat apud Deum, et Deus erat uerbum ,« utcunque uidebat, »uerbum caro factum est et habitauit in nobis ,« non intelligebat. Illud quippe in quibusdam Platonicis libris predicari, non eisdem uerbis, sed  eodem sensu intellexerat, istud uero ibidem non inuenerat. Nil igitur perfectionis poterat adipisci, donec perueniret ad Christum, sicut scriptum est: »Non est qui faciat bonum, non est usque ad unum .« Nec mirum. Non enim poterit Isreliticam consequi securitatem, qui prius Iudaicam non tenuerit ueritatem, sicut propheta pie intelligentibus insinuat euidenter: »In diebus, inquiens, illis saluabitur Iuda, et Isrel habitabit confidenter .« Quem enim meritum saluat uere confessionis, eum profecto solummodo recipit secura habitatio diuine uisitationis. Itaque auidissime diuinorum cepit legere Scripturas librorum, et pre ceteris Paulum, et tandem intellexit non sibi aduersati sermonis eius textum, sed congruere  testimoniis legis et prophetarum. Iamque remoto inuolucro mysteriorum apparuit ei una facies eloquiorum castorum, et exsultans cum tremore didicit que Deus a sapientibus et prudentibus abscondit, et paruulis reuelauit . Dirupta igitur nectura cecitatis, ardebat desiderio sanctitatis, et cum iam uideret quo esset eundum, adhuc tamen herebat qua esset eundum. uidebat enim Ecclesiam plenam fidelibus, quorum alius sic, et alius sic ibat, et cum omnes boni bene irent, alius tamen alium preibat.



CAPUT IX.

Cum autem erroris aliquatenus iam liber esset a uinculo, displicebat ei quidquid agebat in seculo,  et delectatus dulcedine spirituali, admodum grauabatur conuersatione seculari. Eapropter uisum est ei bonum Simplicianum, uirum iustum et sanctum 695 consulere, quem a iuuentute sua audierat deuotissime Deo uiuere. Iam uero senex et plenus dierum in studio sanctitatis etatem ipse consumpserat, multa quidem edoctus, multa, ut uidebatur, expertus, et uere sic erat. Cui estus cordis sui et erroris circuitus manifestans, deuote postulauit ut uir sanctus proferret ei, quis esset aptus modus sic affecto ut ipse erat ad ambulandum in uia Dei. Multi enim in ea ibant, et, sicut prediximus, alii et alii, aliter et aliter ibant. Ille uero humilitatem Christi oppido commendans, ad illam precipue Augustinum inuitauit, et inter inuitandum, uictorini  Romani quondam rhetoris conuersionem ad medium reuocauit. Rome quidem multis annis uictorinus ille magister fuerat, et ob insigne preclari magisterii, statuam in Romano foro habere meruerat. Cum autem Deus qui fecit de tenebris lucem splendescere, illuxit in corde suo , que prius uisa sunt lucra, reputans detrimenta, deuote ad Deum conuersus est, et loquacem scholam suam deserens, in schola Christi humilis discipulus effectus est. Omnem quippe fastum antique dignitatis repulit, et nichil sibi de se relinquens, totum se Deo contulit. Hunc eumdem beatus Hieronymus preceptorem habuit in rethorica, qui prius Donatum habuerat in grammatica.



CAPUT X.

 Hoc exemplo commonitus ad imitandum Augustinus incanduit, et omnibus que mundi sunt postpositis, soli Deo uacare proposuit. Sed cum adiaceret uelle, non inueniebat posse, cum enim estuaret suspirans ad insolita, remordebat inolita, et uolens in eis requiescere, ista sentiebat obstrepere. Experiebatur quidem in se illud apostolicum. »Caro concupiscit aduersus spiritum ,« quia nouus homo ueterem propellens, iam quasi in foribus aderat, resistente uetere nouo quantum poterat. Audiebat sibi dici: »Surge qui dormis et exsurge a mortuis et illuminaberis ,« adhuc tamen somnolentus differebat surgere. Qui cum uigilare quam dormire sciret esse prestantius, adhuc tamen sopore graui carpebatur libentius. In se unum, nec  iam unum duorum affectuum discordiam mirabatur, quorum alter somnum ingerebat, alter ad uigilantiam hortabatur. Iste que Dei sunt iam sitiens, dormitantis uellicabat latera, ille que mundi sunt sapiens, surgentis deprimebat tempora. Ille metum iudicii incutiendo torporis frangebat repagulum, iste blandiendo et fallendo retardabat paululum. Stupebat nimirum ipse Augustinus ad tale spectaculum, cum uideret se uelle, et non uelle contemnere seculum.



CAPUT XI.

Cum autem tali rixa intrinsecus discerperetur, et tam uultu quam mente turbaretur, hortulum hospitio suo condignum ingressus est, quem Alipius familiaris suus pedetentim secutus est. Nactus uero  locum dolori congruum , cepit sibi uehementius indignari, et trepidationem suam indignando detestari. Ingerebant se illi solite cogitationum uanitates, non iam a facie occurrentes, nec a uia diuertentes, quin recte procederet, sed a tergo mussitantes et quasi uellicantes ut saltem respiceret. Tandem euerso fundo cordis sui et congesta ante mentis oculos uniuersa massa miseriarum suarum, oborta est tempestas tumultuosa plena lacrymarum. Ad quam effundendam liberius, relicto Alipio in eo in quo consederant loco, paulo secessit remotius. Iamque doloris incontinens, sub quadam ficu strauit se, forte ut diceret ei Dominus: »Cum esses sub arbore fici, uidi te .« Et  uolutans se in toro gramineo, amoto repagulo lacrymarum, totas eis habenas effudit, et defluente flumine oculorum per deuexa facilia stratum suum ubertim rigauit. Nec defuerunt gemitus et uoces plene doloris, cum Deum conueniret lacrymabiliter, qui lacrymas illius intuebatur delectabiliter, non crudelitate sed pietate. Et: »Tu, inquit, Domine, usquequo .« Usquequo oblitus misericordiarum tuarum, memoreris iniquitatum mearum, quandiu in crastinum et crastinum conuersio mea differetur? quare non hodie, quare non hac hora, turpitudo mea finitur? Cum hec et his similia lacrymabiliter loqueretur, et amara cordis contritione afficeretur, ecce de domo uicina audiuit tanquam pueri uel puelle uocem modulantem cum repetitione,  repetentem cum modulatione: »Tolle, lege, tolle, lege.« Quo audito, obstupuit, et tacitus cepit apud se cogitare, utrum pueri in aliquo ludo solerent tale aliquid cantitare. Qui non occurrit. Intellexit igitur diuinitus se moneri ut accepto codice, legeret, et quod ab illo doceretur, ageret. Audierat enim Antonium Aegyptium monachum tale quid egisse. Cum enim ille Antonius conuerti disponeret, Euangelio, quod legebatur, forte superuenit dicenti: »Si uis perfectus esse, uade, uende omnia que habes, et da pauperibus, et ueni, sequere me .« Et tanquam sibi dictum quod audiuit, tali mandato obediuit. Hoc recolens Augustinus, repressis lacrymis, ad locum ubi sedebat Alipius, rediit, et codicem apostolicum quem iuxta illum dimiserat,  cum inde surgeret, arripuit. Et aperto illo festinus iniicit oculum, et quod primum occurrit, silenter 696 legit capitulum: »Non in comessationibus et ebrietatibus, non in cubilibus et impudicitiis, non in contentione et elatione, sed induimini Dominum Iesum Christum, et carnis curam ne feceritis in desideriis .« Quo lecto, desiuit legere, hoc sibi iudicans sufficere. Statim ut hec admonitio, depulso omni inuolucro languide dubietatis, infusa est cordi suo quedam lux securitatis. Et clauso codice, interposito signo, quid legisset gaudens indicauit Alipio. At ille petiit uidere, et accepto codice uidit. Et prospiciens quid ultra quam iste legerat haberetur, ignorante Augustino  quid sequeretur, inuenit ille et legit. »Infirmum autem in fide recipite .« Quod ad se ipsum referens, Augustino hilariter intonuit. Qui mox tali admonitione ipse quoque firmatus est, et in eodem bene uiuendi proposito, omni posthabita cunctatione Augustino coniunctus est.



CAPUT XII.

Inde ad matrem Augustinus ingreditur, manifestans ex ordine orientis ex alto uisitationem, ut que pro eo dolebat, acciperet iam consolationem. Iam quippe illa relicta patria, transito mari, multo terrarum spatio peragrato ad eum uenerat, defuncto quidem uiro suo, quem in extremo temporalis uite sue Deo lucrata fuerat. Audiens hec Augustinum ad seruiendum Deo confirmatum  pro quo tanto tempore fleuerat, exsultans gratias egit Deo, qui ei plus quam petiisset, concesserat. uidebat enim illum non solum ad amorem fidei. uerum etiam ad contemptum seculi omnino accensum. Unde luctus eius in gaudium, planctus in tripudium uersus est, stante filio in ea regula fidei in qua ante tot annos reuelatus est. Pulsis uero anxietatibus curarum, et suauitatibus nugarum quibus hactenus impeditus erat Augustinus a salutis itinere, que prius formidabat amittere, iam gaudebat dimittere. Renuntians igitur scholasticis suis ut sibi alium uenditorem uerborum prouiderent, professionem abiecit rethoricam, estuans desiderio uacandi, orandi, amplectandi religionem catholicam. Ut autem locus proposito  conueniret, tumultum ciuitatis deserens rus iuit, in quo cum amicis eodem desiderio flagrantibus, diuinis lectionibus operam dedit. Quas cum legeret, dulcedine afficiebatur earum, et inter legendum alta trahens suspiria, faciem rigabat impetu lacrymarum. Exsecrabatur suam aduersus Deum contumaciam, mirabatur Dei erga se patientiam, cum Psalmos Dauidicos legeret, et eos Spiritu sancto afflatus intelligeret.



CAPUT XIII.

Quartum profecto assumens psalmum, et eius singulos uersus attente legens, et attentius relegens, a gemitu cordis sui rugiebat, et cum flere non sufficeret, uoces dolori congruas proferebat. Audiebat quippe in eo, errores argui hominum, uanitates et  insanias mendaces sectantium, colaphizante illo uersiculo: »Filii hominum usquequo graui corde, utquid diligitis uanitatem, et queritis mendacium? .« Talem procul dubio se fuisse sciebat, quales esse uersiculus arguebat. Legebat: »Scitote quia mirificauit Dominus sanctum suum, Dominus exaudiet me cum clamauero ad eum ;« sciens profecto quia qui sanctum Domini mirificatum, Christum passum, mortuum, suscitatum non cognouerit, non exaudietur cum clamauerit. Audiebat Prophetam signaculo uultus Dei illuminatum, a fructu, frumenti, uini, et olei salutaris multiplicatum, in spe eterne refectionis gloriantem et humili presumptione clamantem: »In pace in idipsum dormiam et requiescam .«  Legebat et relegebat, et pre gaudio exclamabat: O in pace! o in idipsum! o ciuitas cuius participatio in idipsum, o beatus qui fluxu mutabilitatis ablegato, dormit, et requiescit in idipsum. Inter hec et alia multa diuine beneficia consolationis, non defuerunt Augustino acerbe pocula tentationis, forte ut castigaretur et erudiretur, iuxta quod scriptum est: »Quem diligit Dominus, castigat ,« et alibi: »Qui non est tentatus, quid scit? .« Cum enim in uilla cum amicis moraretur, et uel in legendo, uel in scribendo, uel in disputando assiduus haberetur, contigit ut graui dentium infirmitate uexaretur, ita ut ei pre nimio dolore loquendi facultas intercluderetur. Recolens itaque fideliter  illum uersiculum: »Dominus exaudiet me cum clamauero ad eum ,« cogitauit apud se admonere eos qui secum aderant ut orarent pro se. Qui cum non posset loqui, scripsit in cera, et dedit eis legere. Ut autem suppliciter cum illis ad orandum genua fixit, dolor ille tam uelociter fugit, ut ipse admirans expauerit laudans Deum, cui, sicut scriptum est, »subest posse, cum uoluerit .«



CAPUT XIu.

Deinde insinuauit uiro S. Ambrosio mediante scripto pristinos errores suos, et presens uotum suum, ut moneret uir sanctus, quid illi potius de libris sanctis legendum esset, quo percipiende Christiane gratie aptior fieret. At ille Isaiam prophetam legi mandauit, forte quod apertius ceteris uocationem  697 gentium prenuntiauit. Denique scriptum est: »Sapientiam antiquorum exquiret sapiens; et in prophetis uacabit .« Sed enim prima huius lectione non intellecta, cum totum talem esse arbitraretur, interim distulit, proponens repetendum, cum in Dominico eloquio exercitatior haberetur. uerumtamen nondum de preteritis malis securus erat, quia nondum lauacro salutari regeneratus erat. Nondum tunica uetustatis penitus erat exutus, quia Christum per baptismum nondum erat indutus. »Quicunque, ait Apostolus, in Christo baptizati estis, Christum induistis .« Relicto igitur rure, Mediolanum remeans, a beato Ambrosio baptizatus est, cum quo etiam puer Adeodatus de ipso  carnaliter natus, spiritualiter renatus est. Quindecim annorum erat puer ille, cum in gratia baptismi beato Augustino factus est ceuus, tam uelocis et ipse ingenii, ut multos grandeue etatis et magne eruditionis agilitate intelligendi preueniret uiros. Mirabatur profecto Augustinus et horrebat ad tale ingenium, cum audiret illum annorum sedecim subtiliter interrrogantem, interrogando argumentantem, ita ut illius magis interrogationi, quam sue intentus esset responsioni. Erat enim puer ille ardentissimus ueritatis amator, et occultorum diligens inuestigator, iuxta quod scriptum est: »Beatus uir qui excogitat uias Domini, et in absconsis illius intelligit .« Est liber qui inscribitur: De magistro, est alius De quantitate anime, sunt  et alii quidam qui de eorum ad inuicem collocutionibus conscripti sunt, quos qui legerit, inueniet quanta ibi subtiliter inquisita et diligenter discussa sunt. uerum adolescens ille cum flagraret tam desiderio bene uiuendi, quam studio, cito de medio sublatus est; et ad terminum qui preteriri non potest deueniens, ad patres suos assumptus est . Quem diuine beneficio gratie et sue merito sanctitatis et innocentie apprehendisse credo illud quod tantopere desiderauit, in eternum uiuentem, regnantem in Christo, cum Christo in eternum.



CAPUT Xu.

Beatus uero Augustinus baptismi salutaris accepto munere cum fugisset ab eo sollicitudo uite  preterite, non satiabatur dulcedine mirabili, considerare altitudinem consilii diuini super salutem generis humani. Frequentans itaque limina ecclesie, et attentus modulationi hymnorum, et melodie psalmorum, afficiebatur delectabiliter, hilariter tali pastu reficiens non uentrem, sed mentem, iuxta quod scriptum est: »Fuerunt mihi lacryme mee panes die ac nocte .« Et iterum: »Cibabis nos pane lacrymarum .« Hoc quippe genus consolationis recens cogitare inchoauerat Ecclesia Mediolanensis quadam temporis angustia cogente, imo diuina sapientia suauiter disponente. Anno quidem recens preterito Iustina imperatrix ualentiniani regis mater, Arianorum errore seducta, cum beatum atrociter Ambrosium persequeretur,  fideles qui Mediolani habitabant, parati cum episcopo suo mori, in ecclesia excubabant. Erat enim regalis illa bellua Christiane fidei uehementer inimica. Unde Ecclesiasticus: »Non est, inquit, caput nequius super caput colubri, et non est ira super iram mulieris .« Et quidam satyricus:

Intolerabilius, ait, nichil est, quam femina diues.
Et Plautus in Asinaria duabus malis mulieribus loquens: »Mare, inquit, non est mare, sed uos mare accerrimum.« Tunc uero idem antistes allorum magis quam sue afflictioni compatiens, instituit ut secundum morem orientalium partium, hymni et psalmi in ecclesia canerentur, ut canticis  spiritualibus fideles intenti, meroris et tedii presentis obliuiscerentur.



CAPUT XuI.

Ea tempestate sanctorum martyrum Geruasii et Protasii corpora, que diu in secreto terre latuerant, eidem episcopi per uisum reuelata sunt, que effossa magno cum honore ad Ambrosianam basilicam translata sunt. In quorum translatione cum multa fierent miracula, quidam precipue, ciuis notissimus ciuitati multis retro annis cecus, cum fide preuia tangeret feretrum, illuminatus est. Unde cum fama discurreret, et diuinas laudes ciuitas personaret, illius regine animus mitigatus est, etsi non ut Christiana efficeretur, tamen ut Christianos non persequeretur. Cessante autem persecutione,  consuetudo tamen psallendi in Ecclesia retenta est, et usque in hodiernum per totum orbem diffusa est. His itaque hymnorum et psalmorum cantibus beatus Augustinus uehementer affectus, illis hymnidicis angelorum choris interesse sitienter ardebat, et cum uoti compos nondum effici posset, et solatium presentis miserie flebat. Inde assumpto secum Euodio qui de eodem quo et ipse erat municipio et aliis amicis suis, perrexit reuerti in Africam, et cum essent apud ostia Tyberina, sancta illa uidua mater sua, deuotam Deo reddidit animam. Nulla quippe ex causa iam illa temporalem hanc uitam diligebat, nulla ex causa mortem differri cupiebat, cum uideret beatum Augustinum contempta felicitate terrena Deo inhianter seruire, perfectis Euangelii mandatis  deuote obedire. Arrepta igitur febre, cum mortis uicina periculo, circumstantibus 698 Augustino et suis decumberet in lectulo, hoc solum illos obnixe exorauit, ut ad altare Christi memoriam agerent sui, et sic in pace obdormiens intrauit in gaudium Domini sui.



CAPUT XuII.

Cuius exsequiis de more celebratis, Augustinus in Africam reuersus est, ueniensque Carthaginem a quodam religioso uiro, Innocentio nomine, hospitio receptus est. Cui graui infirmitate in his que posterius sunt partibus laboranti fistulas  medici secuerant, sectas sanauerant, sed per incuriam quemdam sinum secandum reliquerant, pollicentes se quod reliquum  erat curare leuiore medicamento, sine alicuius sectionis detrimento. uerum cum medicaminibus nichil proficerent, sed tempus et impensas in uanum consumerent, consultis aliis ualentioribus medicis, comperit se non posse ad unguem sanari, nisi quod secandum remanserat, pateretur secari. Expauit, expalluit, exanimis factus est pre timore, quia in prima sectione fere mortuus fuerat diuturno et acerbo dolore. Enimuero quia dicitur ille uelle perire qui non uult obedire, consilio medicorum tandem inuitus accessit, et in die sequenti illam fieri sectionem concessit. Adest dies nominata, conueniunt amici, quos ille desperans de salute sua pridie monuerat, ut mane dignarentur esse presentes suo potius funeri quam dolori. Familia doloris impatiens,  elata uoce plangit illum tanquam mortuum, quem inter manus medicorum credebat moriturum. Ingrediuntur medici, proferuntur ferramenta, stant omnes attoniti et suspensi, ii autem, quorum erat maior auctoritas, egrotum consolantur, et inconsolabili timore pereuntem, in spem erigere conantur. Augustinus hospitis sui miseram sortem miseratus, cum uideret illum et multos suorum de medicorum auxilio desperare, fixis genibus ad orationis confugit remedium, orans cum »qui facit mirabilia magna solus ,« ut uiro tam liberali, tam hospitali, tam religioso, in tanto periculo misericorditer subueniret, et  imo quia est, uotis ut hominum Deus obediret. Iosue quippe prelianti et oranti Deus legitur obedisse, cum ad  eiusdem Iosue imperium, oblitus itineris sui sol super Gabaon, et luna super uallem Aiilon immobilis staret, donec ille quinque Regum tyrannidem expugnaret. Eadem fide armatus Tyro deuotus Augustinus orauit, et ab eodem Deo sub cuius signis et ipse militabat precipuus, effectum impetrauit. Interea Innocentius in lectulo cernuus prosternitur, soluuntur ligamina, locus nudatur, armatus ferro medicus propius accedit, secandum illum sinum querit oculis, querit digitis, et, quod dictu mirabile est, inuenit sanum non humano, sed diuino medicamine sanatum. Fit gaudium, fit clamor pre gaudio, fit tanta hominum exsultatio, quanta, etsi utcunque potest cogitari, uerbis tamen non potest explicari. uerso luctu in citharam laudatur, glorificatur,  benedicitur Deus ore cunctorum, »qui sanat contritos corde, et alligat contritiones eorum .«



CAPUT XuIII.

His peractis, Augustinus Carthagine relicta, ad agros proprios profectus est, ibique cum suis, ieiuniis et orationibus uacans, per triennium in ordine laicali conuersatus est. Per idem uero tempus lectioni et scriptioni intentus, scribebat libros et docebat indoctos, legens et non negligens, quia hec est pietas que super omnia utilis est ad omnia. Labor enim iuxta Apostolum, »et si utilis est, ad modicum utilis est, pietas uero ad omnia utilis est, promissionem habens uite que nunc est, et eius que futura est .« Que nimirum pietas  nulla conuenientius intelligitur sicut a sanctis doctoribus exponitur, quam exercitatio in Scripturis diuinis, cum deuote leguntur, implentur, docentur iuxta Prophetam dicentem: »Quam dulcia faucibus meis eloquia tua! Leuaui manus meas ad mandata tua ,«---»narrabo omnia mirabilia tua .« His igitur sollicite impendens studium, Marthe et Marie impleuit officium, cum Martha docendo proximos, pascens Dominum, cum Maria, legendo, meditando, audiens Dominum. Eo tempore cum lumen tante sanctitatis non posset diutius latere, sed opportunum esset illud omnibus qui in domo sunt, apparere, fama eius quidam Hipponensium ciuis audiuit; cogitans et recogitans apud se, quia si illum uidere et colloqui  mereretur, iuxta consilium eius, relicto seculo, ad Dominum conuerteretur. Quod cum B. Augustino mediante legato innotesceret, uolens uir sanctus Deo lucrari animam, Hipponem profectus est; uirumque predictum ad contemptum mundi et amorem Dei quantum potuit, exhortatus est, cuius ille presentia gaudens, exhortationem eius satis gratanter accepit, sed tamen quod promiserat, occulto Dei, consilio ad presens implere distulit. Cum uero diuina sapientia que »suauiter disponit omnia ,« aduentum uiri sancti, qui sibi iam uidebatur inutilis esse, multis fecit prodesse, et cum ille doceret se non proficere uni, cui uoluit, coactus est multis prodesse, unde et amplius doluit. Contigit enim ut B. ualerius, qui tunc temporis Hipponensem episcopatum  699 regebat, cum uerbum Dei loqueretur in populo, inter loquendum consilium eiusdem populi et assensum quereret de eligendo in Ecclesia presbytero, astante B. Augustino in turba, et audiente uerbum Dei cum turba. Cuius, quia famam B. ualerius compererat, eumque uirum eruditum, facundum, religiosum audierat, diuino Spiritu innuente ipsum ordinandum elegit; tam clero quam populo unanimiter consonante, et, ut id sine dilatione fieret, postulante. Quo comperto, uir sanctus grauiter ingemuit, lecto et intellecto quantum imminebat periculis his qui constituuntur iudices populi. Flebat igitur uehementer et incertus fluctuabat, cum terreret eum illud propheticum: »ue qui pascunt se ipsos et non  oues meas ,« compelleret uero illud euangelicum: »Si diligis me, pasce oues meas .« Tandem flentem et frustra renitentem B. ualerius de turba segregauit, et, licet inuitum presbyterum ordinauit. Sciens uero desiderium eius et propositum, quod scilicet cum clericis nichil habentibus, nichil habens optabat uiuere, dedit hortum in quo mox edificato monasterio cepit eiusdem propositi fratres colligere, et cum eis secundum modum et regulam sanctorum uiuere apostolorum, ut omnia scilicet essent eis communia et nullus diceret sibi aliquid proprium, et distribueretur unicuique quod esset necessarium . Quod quidem ipse prior iam fecerat, quando de transmarinis ad sua redierat.



CAPUT XIX.


Sanctus uero ualerius qui eum ordinauerat, exsultans uberius gratias Deo agebat, quod talem uirum iuxta desiderium suum sibi contulerat, qui uerbo et doctrina salubri Ecclesiam edificare poterat. Cui rei non satis se idoneum preuidebat, qui natura Grecus, lingua Latina et litteris minus instructus erat. Quocirca eidem Augustino potestatem contulit, ut etiam in presentia sui, uerbum Dei in populo loqueretur, quamuis hoc in Ecclesiis Africanis hactenus inusitatum haberetur. Unde nonnulli episcopi murmurantes detrahebant, et sic contra morem non debere fieri asserebant. Sed uir sanctus ualerius sciens hoc in Ecclesiis Orientalibus actitari, linguas detrahentium non curabat, et non suam, sed  Dei gloriam querens, malebat populum Dei per alium fieri doctum, quam per se remanere indoctum. Unde postea huiusmodi fama discurrente, et bono exemplo procedente, nonnulli presbyteri, quibus competens et erudita inerat facundia, accepta potestate ceperunt loqui uerbum Dei in populo, etiam in episcoporum suorum presentia. Et digne quidem, cum hoc Apostolus non esse inconueniens doceat: »Si alii, inquiens, sedenti reuelatum fuerit, prior taceat .«



CAPUT XX.

Eodem tempore in illa Hipponensi urbe Manicheorum pestilentia multos tam ciues quam peregrinos infecerat, quos precipue quidam illius heresis  presbyter nomine Fortunatus loquaci uersutia deceperat. Qui in eadem urbe conuersans et ad seducendum mulierculas, domos circuiens, magnus apud multos habebatur, loquens multa de Scripturis sanctis, quas ad suam et illorum perditionem male interpretabatur. Interea multi Hipponensium tam Christiani catholici quam Donatiste heretici B. Augustinum adeunt, summopere postulantes ut predictum Fortunatum, quem doctum estimabant, conueniret; et cum eo de lege Dei et Scripturis sanctis disputaret. Ille uero paratus omni poscenti se reddere rationem de fide et spe que in ipso erat, potensque exhortari in doctrina sana, et eos qui contradicunt arguere, quod petebatur non renuit; sed utrum et hoc ille uellet fieri, inquisiuit. At illi statim  eumdem. Fortunatum adierunt, et ut hoc minime recusaret, instanter petierunt. Ille uero quoniam apud Carthaginem sanctum nouerat Augustinum, cum adhuc secum illo errore detineretur, congressum uitare uisus est, sed cogente uerecundia et illorum instantia, tandem se in colloquium esse uenturum, et certamen disputandi subiturum pollicitus est. Condicto igitur die et loco conuenerunt, et ad audiendum eos multi studio cognoscende ueritatis, multi impulsu curiositatis confluxerunt. Apertisque tabulis notariorum ad excipienda uerba singulorum, primo die disputatio eorum est inchoata, secundo uero terminata. In qua doctor ille Manicheus nec catholicam beati Augustini assertionem infirmare, nec Manicheorum sectam adminiculo ueritatis potuit  confirmare; sed deficiens responsione, et digna affectus confusione, ueritati uolens nolens cessit, et paulo post, de ciuitate nunquam rediturus recessit. Sic profecto per uirum Dei Augustinum de cordibus tam presentium quam absentium, ad quos illa peruenit disputatio, eradicata est predicti erroris deceptio, et intimata et confirmata catholice ueritatis religio.



CAPUT XXI.

Predicabat autem passim et publice, loquens uerbum Dei cum omni fiducia, omnem hereticum destruens, catholicos instruens, infundente ei Spiritu sancto ineffabilem gratiam, mirantibus cunctis discretam 700 eius facundiam. Cuius famam nominis  non solum Africana, uerum etiam transmarina iam nouerat Ecclesia, ineffabiliter gaudens quod talem ei Deus Incernam contulerat, cuius uerbo et exemplo illuminari meruerat. Cum uero pre ceteris senex ille exsultaret ualerius, cepit, ut se habet humana infirmitas, formidare ne suus ille presbyter ab alio quereretur, et sibi ablatus in episcopum eligeretur. Quod utique aliquando prouenisset, nisi hoc precognito idem episcopus illum fecisset occultari, ne quesitus posset inueniri. Unde ampliori timore concussus, presertim cum et corpore esset infirmus et etate defessus, primati episcoporum Carthaginensi secretas litteras allegauit, et orans, obtestans ut Ecclesie Hipponensi Augustinus episcopus ordinaretur,  qui cathedre sue non tam succederet, quam consacerdos accederet. Cuius ille tam corporis quam etatis attendens infirmitatem, piis eius precibus clementer accessit, et quod petebat fieri, rescripto concessit. Deinde ueniente ad Ecclesiam Hipponensem tunc primate Numidie Megalio, et presente ualerio, et uniuerso tam clero quam populo, omnibusque concordantibus et electioni acclamantibus, in episcopum Augustinus electus est, quod  recusare uehementer nisus est. uerum cum ab omnibus cogeretur, et tam Africane quam transmarine Ecclesie exemplis id fieri solere probaretur, tandem coactus succubuit, et episcopalem tam locum quam ordinem cum B. ualerio obtinuit. Quod quidem non debere fieri, postea et dixit et  scripsit, cum uniuersalis concilii cognouisset decreta, que tunc temporis erant ei incognita.



CAPUT XXII.

Factus uero episcopus, quo maiori dignitate refulsit, eo maiori instantia et auctoritate uerbum Dei predicauit, non in sua tantum ciuitate, sed ubicunque eum ecclesiastica necessitas inuitauit, uel ad instruendum catholicos, uel ad destruendum hereticos, ipse enim Felicem hereticum, Maximininum, Pascentium, Felicianum multosque alios quos enumerare et longum et superfluum est, digna percussos confusione, publica uicit disputatione. Qui profecto per uniuersam Africam corda infirmorum uersuta dicacitate et peruersa auctoritate seducebant, et ad interitum ceci cecum ducebant. Quorum multi qui  diu errore in eis preualente fuerant peruersi et auersi, diuina inspiratione et Augustini disputatione ad fidem catholicam sunt et conuersi et reuersi. uidens autem quia necesse erat episcopum assiduam hospitalitatis humanitatem quibusque uenientibus, siue transeuntibus exhibere, alioquin, si hoc non fecisset, inhumanitatis argueretur, et si hec in monasteriis consuetudo omissa esset, irreligiosum esset; uidens, inquam, hoc, uoluit in ipsa episcopali domo monasterium habere clericorum, ut qui presbyter in horto regulariter uixerat, in episcopatu nichilominus pauper cum pauperibus Deo sub regula deseruiret. Proficiente ergo sana et sancta eius doctrina, multi clerici diuino afflati spiritu ualefacientes seculo, ad  monasterium eius confluxerunt, ibique relicta seculari proprietate et propria uoluntate, sub tanto et cum tanto doctore, Deo deuote seruierunt. Quorum sancta continentia, paupertas uoluntaria, humilis obedientia, longe lateque bone fame odorem effudit, et per totam Africam hactenus emortuam apostolice religionis insignia rediuiuo uirore diffudit. Unde nonnulli episcopi tante sanctitatis emulatores effecti, multos de eodem monasterio fratres sibi donari petierunt, sub quorum cura et custodia multas Ecclesias ad seruiendum Deo commiserunt. Illi uero propositi sui non immemores, et doctrinam salutarem quam a sancto uoto acceperant, redolentes, monasteria etiam collectis clericis instituerunt, e quibus postmodum multos, proficiente eorum religione et  fidelium deuotione, ad instruenda alia monasteria emancipauerunt. Sic non solum in Africa, uerum etiam in transmarinis partibus huius propositum religionis et canonica norma professionis multos Dei famulos congregauit, multas Ecclesias ordinauit.



CAPUT XXIII.

Huiusmodi sanctitatem heretici uidentes proficere, se autem magis ac magis deficere, cum non esset facultas resistendi, esse uero libertas inuidendi, irascebantur, frendebant et tabescebant, sed desideria eorum peribant. Beato enim Augustino quem decus et columen huius religionis, sue autem quasi caput et principem uidebant esse destructionis, nil uel ui uel dolo nocere potuerunt, quod quidem multoties facere uoluerunt. Unde aliquando cum  armati in insidiis latitarent, et illum de more ad uisitandas et instruendas catholicas plebes euntem occidere disponerent, contigit ut diuina dispositione certo itinere amisso et dimisso, per aliam uiam uir sanctus, quo tendebat, deueniret, et presidio erroris manus illorum euaderet. Quo postea cognito, ei gratias egit qui quo modo uult, liberat quos saluare disponit. uerumtamen a predicatione uerbi Dei, timore concussus non desistit. Sed semper 701 et ubique, cum tempus et locus exigeret, illorum errorem et pressit et oppressit, et pro eis nonnunquam damnatis et mortis supplicio adiudicatis, apud principes seculi frequenter intercessit. Nouerat enim Scripturam que sic instruit nos: »Benefacite iis qui oderunt uos .« Concilia episcoporum  et synodos sacerdotum, colloquia principum ab eis inuitatus frequentauit, et in eis non que sua, sed que Iesu Christi sunt, quesiuit et amauit, ut scilicet quod iustum erat, digne confirmaretur; quod iniustum, discrete corrigeretur.



CAPUT XXIu

Denique in uultu et habitu, in sermone et moribus talem se exhibuit omnibus, ut ad utilitatem omnium omnia fieret omnibus. Religiosis quippe honeste maturus, secularibus uero mature iucundus aderat, ut illos in sanctitate cepta exemplo sui confirmaret, istos ad sanctitatem hilaritate congrua inuitaret. Sciebat enim uir sanctus quibus esset utilis condigna maturitas, quibus uero perutilis  discreta iucunditas. Indumenta eius et calceamenta modum religioni congruum tenebant, non uentosa elatione, non elata abiectione sordedant. Plerumque enim sicut nimia uestium pulchritudo, sic arguitur superbie earumdem nimia turpitudo. uolebat autem se ipsum aliis formam dare uiuendi, non materiam detrahendi. Sermo eius in gratia sale conditus erat, plenus honestatis et ueritatis, plenus consilii et fortitudinis, liberam tenens humilitatem, et humilem ubertatem, tam sapientibus quam insipientibus debitum ministrans spiritualis alimonie, potens exhortari in doctrina sana, et eos qui contradicunt, arguere. Denique tanta uigilantia circumspectus, tanto erat munimine septus, ut non solum mendacium et periurium, uerum etiam omne uitaret  iuramentum, et moneret uitandum, non quia peccet ueritas iurantis, si exigat diffidentia non credentis, sed quoniam qui frequenter iurat, aliquando periurat. Asserebat autem summopere tenendum esse illud euangelicum: »Sit sermo uester: Est, est: Non, non ;« Ne consuetudine iurandi quis laqueum incidat periurandi. Est enim non solum ab illicitis, uerum etiam abstinendum a licitis, ne dum quis passim discurrit per licita, incurrat illicita. Omnia igitur iuramenta, etiam que a nonnullis religiosis frequentantur, aliquando et a quibusdam simplicioribus iuramenta non putantur, uidelicet: »Deus testis est, Deus scit,« et cetera huiusmodi, summa cura, summa diligentia tanquam pestem exhorruit, cum perfecte illi coniungi uoluit  de quo Apostolus: »Non fuit inquit in illo Est et Non, sed Est in illo fuit .« Mores eius, iuxta eumdem apostolum, sine auaritia erant contenti presentibus. Paupertatem enim tanquam thesaurum inuentum diligebat, hanc amplectebatur, huic inherebat, sciens quia uirtus uoluntarie paupertatis custodia est sanctitatis.



CAPUT XXu.

uasa domus eius uel marmorea, uel lignea, uel testea erant, non inopia necessitatis, sed proposito uoluntatis. uino quidem, sed modico utebatur, et inter olera et legumina propter hospites uel infirmos quosque, etiam carnibus uescebatur. Pauper enim sibi factus, aliis diues et largus habebatur, sibi ieiunans, aliis epulabatur. Ostium eius uiatori  patebat, mensa eius hospitibus seruiebat, in qua non tam uentris quam mentis ministrabatur refectio, quia ablegatis nugis et fabulis precipuum ferculum disputatio erat et lectio. Quia uero inter epulas necessarie refectionis plerumque ingerunt se superflua, imo mortifera uenena fraterne detractionis; ad deprimendum huiusmodi pestem in mensa sua duos uersiculos scribi fecerat, ut eo tacente, illi loquerentur, et sic admoniti a detractione conuiue compescerentur. Quisquis amat dictis absentum rodere uitam, hanc mensam uetitam nouerit esse sibi. Si quis uero de familiaribus uel episcopis suis, qui frequenter mense eius socii aderant, scripture huius immemor, uel otiosa loqui, uel absentibus detrahere presumeret, tam aspere  aliquando commouebatur, ut diceret, quia uel ipse relicta mensa hinc abiret, uel ille uersiculis obediret. Quod profecto aliquando contigit, ut surgens cubiculum suum ingrederetur, cum aliquis in mensa plus iusto loqueretur. Sic non solum a detractoriis, uerum etiam a superfluis uerbis conuiuas reprimebat, eosque uel lectioni uel disputationi intendere compellebat. Tanto quippe studio et ipse his intentus erat, ut non solum que noxia erant a se penitus ablegaret, uerum etiam que necessaria uidebantur, tanquam noxia recusaret. Eapropter nec domos, nec agros, nec uillas unquam emere uoluit, quas tamen oblatas ecclesie, recipi non ex toto prohibuit. Aliquando nimirum hereditates  oblatas uoluntarie reddidit, iustum iudicans ut potius a filiis uel heredibus possiderentur, quibus patres eorum noluerunt dimittere cum morerentur. Quia uero ab occupatione temporalium animum semper liberum habere uoluit, in construendis nouis edificiis nunquam studium habuit, que tamen ab aliis fieri nequaquam prohibuit, nisi forte aliquem plus iusto his esse intentum cognouit. Commendata 702 quoque nunquam recipere uoluit, ne qui in suis rogandis potius quam retinendis erat intentus, in alienis conseruandis esset attentus. In his etiam que Ecclesia possidebat, nec tenebatur amore, nec afficiebatur timore, sed in superioribus et spiritualibus suspensus, ad disponenda temporalia aliquando descendebat, non propria ductus uoluntate, sed  fratrum coactus necessitate. His uero pro tempore dispositis, a spinis et tribulis euocans animum, ad illa superiora et interiora mentis reuocabat intuitum, ut uel de inueniendis diuinis rebus cogitaret, uel de inuentis aliquid dictaret, uel de iam dictatis atque transcriptis aliquid emendaret. Cui operi die non sufficiente uir sanctus lucubrabat in nocte, ut impleretur: »Sed in lege Domini uoluntas eius, et in lege eius meditabitur die ac nocte .«



CAPUT XXuI.

Ut uero tam a se quam a suis omnis mala tolleretur suspicio, et querentibus occasionem nulla daretur occasio, nullam unquam feminarum intra domum suam passus est conuersari, nec germanam  quidem sororem, quam uiduam et uere uiduam certum erat deuote Deo famulari. Licet enim has personas, uidelicet matrem, sororem, et huiusmodi episcoporum concilia a remouendis exceperint, tamen quia ille persone sine aliis mulieribus esse non possunt, et uiri sancti sine aliis uel clericis, uel laicis secum manentibus non sunt, dicebat uir sanctus ex tali conuictu posse offendiculum apud infirmos generari, et uel aliquos eorum humanis tentationibus inquietari, uel malis hominum suspicionibus diffamari. Et ob hoc asserebat inconueniens esse ut aliqua feminarum cum seruis Dei, licet castissimis, una domo conuersaretur, ne, ut dixi, ex tali conuictu, uel tentatio uel mala suspicio nasceretur.  Quapropter si forte aliqua earum, ut ei loqui dignaretur, petebat, nunquam sine clericis testibus eam ad se accedere permittebat, nunquam solus cum sola loquebatur, nec si secretum esset quod ab ea dicebatur. Pupillos tantum et uiduas in tribulatione constitutos, et egrotantes postulatus uisitabat, eisque supplicantibus manus imponens facta oratione infirmitates eorum fugabat. Acceperat enim donum fugationum ab eo qui dixit: »Super egros manus imponent, et bene habebunt .« Feminarum uero monasteria non inuisebat, nisi cum grauis necessitas exigebat. Asserebat enim religioso non conuenire uiro, ut cuiquam seculari uxorem posceret, ne dum coniugati inter se rixarentur, ei per quem coniuncti essent aliquis eorum  malediceret; et utique satis uidetur incongruum, ut uir sanctus professus continentiam, alios carnalem inuitet ad copulam. Hec et multa alia que commemorare longum est, religiosis uiris districte esse tenenda asserebat, et cum apud eos qui intus, tum apud eos qui foris sunt, eorum et uitam et famam integram debere custodiri censebat. Sunt enim plerique, qui, cum religiosi uideantur, secularibus tamen actibus non renuunt implicari, et uel ultro se ingerunt, uel quibuslibet inuitantibus timent contradicendo aduersari. Sed nolebat uir sanctus, ut quis religionem professus, uel propria leuitate ductus, uel alterius importunitate inductus, cuiusquam obediret petitioni, si quod petitur, uel uite maculam. uel notam inferat religioni. Quod  nimirum et Plautus in Amphitrione uidetur protestari: »Iniusta, inquiens, a iustis non decet impetrari.«



CAPUT XXuII.

Denique seruos Dei, quos ad regulariter uiuendum collegerat, tantis moribus instruebat, ut eorum continentia, paupertas, obedientia, multos longe lateque accenderet ad deserendum propria, et conuolandum in unum, ubi omnia omnibus essent communia. Ut autem hec religio non solum apud presentes, uerum etiam longe postfuturos sine defectu posset persistere, sancte institutionis regulam eis studuit scribere, in qua eleganter expressit quid facere debeat subditus, quid uero prepositus, quid omnibus conueniat generaliter, quid singulis  specialiter. Ne quid uero horum possit aliqua obliuione negligi, semel eamdem in hebdomada regulam mandauit legi, ut haberent tam prelati quam subditi fidele commonitorium, et nullus eorum aliquid pretenderet excusatorium. Eis etiam quos docebat, totius religionis formam se ipsum exhibebat; erat, ut scriptum est, in illis sicut unus ex illis, cultu et habitu similis, sola differens episcopali dignitate, non fraterna et interna humilitate. Unde et ipse quodam loco ait: »Nolo talia offerat sanctitas uestra, quibus ego quasi decentius utar.« Offerat mihi, uerbi gratia, birrum pretiosum, forte decet episcopum, sed non decet Augustinum, hominem pauperem, de pauperibus natum. Si delectat ut ego  habeam, talem det uestem de qua non erubescam. Fateor enim uobis, de pretiosa ueste erubesco, quia non decet hanc professionem, non decet hanc admonitionem.« Tali quippe ueste Augustinus uolebat indui, que conueniret ceteris fratribus, saluo tenore propositi. Audierat enim, et uere audierat illud cuiusdam sapientis: »In uestitu ne glorieris unquam, nec in die honoris tui extollaris .« Ad utilitatem uero tam presentium quam futurorum tantam 703 scripsit copiam librorum, ut uix possit aliquis sufficere ad legendum, cum ille suffecerit ad scribendum. Post apostolos enim quorum doctrinis fulget Ecclesia dispensandi uerbi Dei primus refulsit gratia, uere imitator apostolicus, doctus scriba, doctor catholicus. Multos libros cum adhuc esset  laicus, multos presbyter factus, plurimos uero episcopus dictauit, quos incorrectos ante obitus sui diem diligenter retractauit: et quidquid in eis preter ecclesiasticam regulam cum adhuc rudis esset, et diuinarum Scripturarum usum non haberet, se posuisse intellexit, ad unguem correxit. Unde et duo uolumina scripsit, quibus De retractatione librorum uocabulum indidit. Quedam etiam scripta inchoauit, que morte preuentus non consummauit. In hoc enim studio totius etatis sue tempore se ipsum infatigabiliter exercitauit, in hac palestra sudauit et alsit, in hoc gymnasio decertauit, in hoc  plus omnibus laborauit.



CAPUT XXuIII.


Denique cum decurso multo etatis sue tempore iam se grandeuum aspiceret, et eum qui ordine nature preteriri non potest terminum non longe abesse attenderet, timens ne post discessum suum aliquis querens que sua sunt, non que Iesu Christi , uel uiolentia uel pecunia, uel seculari gratia episcopalem cathedram ambitiosus inuaderet, et aliis id uolentibus et nolentibus schisma in Ecclesia fieret, omnibus humiliter consuluit, consulendo admonuit, ut eo uiuente unanimiter religiosum eligerent episcopum, qui eo decedente, omni remota dissensione, susciperet episcopatum. Cui consilio omnes pariter acquieuerunt, et huius electionis curam eidem Augustino imposuerunt, ut qui religiosos uiros melius  nouerat, unum eorum eligeret qui sine dilatione et dissensione ei decedenti succederet. Quemdam igitur religiosum boni testimonii uirum, Oracleum nomine, quem ipse Augustinus in schola Christi erudierat, et tam sanctitate quam scientia apprime informauerat ad succedendum sibi elegit, electum in publico nominauit, et electioni eius tam clerus quam populus unanimi consensu acclamauit. Deinde dixit ad populum: »Nostis quod ante aliquot annos cum in duobus conciliis, Numidie scilicet et Carthaginis a sanctis fratribus et Patribus cepiscopis meis cura mihi Scripturarum imponeretur, petii a uobis ut per quinque dies in hebdomada liceret mihi assidue uacare otio, imo litterali inseruire negotio, et in reliquos dies exteriorum occupationum tumultus differre,  quia non poteram et negotia uestra assidue sufferre, et sanctis episcopis quod petebant conferre. Quod quidem uos tunc concessistis, sed cogente frequenti necessitate uiolenter irrupistis. Quoniam igitur non potui tunc obtinere quod uolui, nunc iterum peto ut in istum Oracleum quem elegi, occupationum mearum sarcina refundatur, et quod ad me ferebatur, ad istum perferatur. Ipsum adite, ipsum audite, ipse uobis respondeat, ipse, iuxta quod Deus dictauerit, negotia uestra disponat. Cum autem opportunum meum fuerit consilium, non negabo auxilium, me consulet, me audiet, quod a me hauserit, uobis refundet, et denique labor meus qui litterali officio, imo negotio uacabit, tam uestro quam meo  profectui militabit. Super hoc igitur uestram exspecto responsionem, quero assensum, postulo acclamationem. Hoc audito, omnes unanimiter responderunt, et cognito nunc posse fieri quod ante non potuit, honeste petitioni assensum prebuerunt.



CAPUT XXIX.

Aliquanto post tempore, diuina disponente iustitia de transmarinis partibus egressa est uandalorum gens atrox et impia, que adiuncta sibi Alanorum et Gothorum innumera multitudine, Africane regioni armata manu hostiliter influxit, multasque in ea ciuitates, oppida, uillas funditus destruxit. Tanta quippe crudelitate gens illa deseuiit, ut nulli parceret etati, non sexui, non conditioni, non ecclesiis, non ecclesiarum ornamentis, non sacerdotibus non  ministris: edificia concremaret, homines trucidaret, uel, quod nullis grauius uidebatur, misere seruituti manciparet. Cum autem tanta immanitas toti cladem inferret prouincie, uix ex omnibus tres superstites remanserant ecclesie, uidelicet Carthaginensis, Hipponensis, Certensis, quarum ciuitates Dei et hominum fulte presidio nondum succubuerant hostili excidio. uerumtamen tota fere regione uastata ad Hipponensem ciuitatem hostilis ille impetus deuenit, quasi nichil estimans se profecisse, cum aliquam ciuitatem uideret superstitem remansisse. Congregatoque innumerabili exercitu, eamdem ciuitatem obsedit, et per quatuordecim fere menses circumquaque immobiliter sedit, eosque qui in ea tenebantur, diutina et continua obsidione pressit, et iusto,  quamuis Dei occulto iudicio tandem oppressit. Ea tempestate uidens Augustinus patriam, ciuitatem tot tantisque malis uexari, fideles quosque periclitari, ecclesias funditus euerti, et ecclesiasticum ordinem cogente persecutione a cultu Dei auerti, 704 flebat cum flentibus, compatiendo patientibus, et eos qui secum aderant consolabatur, asserens hanc esse uoluntatem Dei, qui de malis hominum bene operatur. Multi quippe de uicinis ciuitatibus tam presbyteri quam episcopi Hipponem confugerant, ut et presidio ciuitatis munirentur et Augustini colloquiis reficerentur. Hos alloquens uir sanctus Scripturas eis diuinas recensebat, multosque retroactis temporibus passos fuisse referebat, ut, qui errant, corrigerentur, qui minus, meliores efficerentur. Tale  quidem et fuisse et esse diuinum consilium attendebat, aliosque attendere diligenter admonebat, ne pusillanimitate feminea uirilem perderent sufferentiam, iuxta illam memorabilem cuiusdam sapientis sententiam: »Non est magnus magnum putans quod cadunt ligna et lapides, et moriuntur mortales.«



CAPUT XXX.

Interea die quodam cum predicti episcopi ad mensam illius pariter constituti de presenti calamitate loquerentur, Deumque consolatorem sibi adfore humiliter precarentur, ait illis B. Augustinus: »Orabo Deum in presenti ut uel ab hac ciuitate hostilem repellat infamiam, uel seruis suis placitam sibi largiatur patientiam, uel potius eos de  seculo erumnoso eductos ad eternam dignetur transferre pacem et gloriam.« Placuit episcopis hec promissio, et tam ipsi quam qui cum eis erant, hoc ipsum a Deo petierunt, et totius populum ciuitatis, ut hoc idem peteret, deuote admonuerunt. Et ecce tertio obsidionis mente correptus febribus Augustinus decubuit, et fructuoso precum suarum effectu, quas cum lacrymis Deo fuderat, non caruit. Scriptum quippe est in libro Psalmorum: »Oculi Domini super iustos, et aures eius in preces eorum .« Cum autem extrema egritudine laboraret et de die in diem finem proximum exspectaret, quidam paterfamilias habens egrotum graui addictum infirmitati, audiuit in somnis: »uade ad Augustinum,  et imposita manu restituet eum sanitati.« Multos quidem ille egrotos antea sanauerat, multos energumenos, facta oratione, a demonibus liberauerat. Quamdam quippe uirginem Hipponensem audiens a demonio uexari, pro illa deuote orauit, et oleo quod tenebat, lacrymas suas, orando, instillauit. Quo transmisso, predicta uirgo peruncta est et sanata. Pro quodam etiam adolescente quem non uiderat orauit, et eum, oratione, a demone liberauit. Que duo miracula ipse quidem inuenitur retulisse. Assumpto itaque paterfamilias egroto suo Augustinum adiit, orans ut illi manum imponeret, et salutem redderet. Cui Augustinus, ut erat paratus magis ad eleganter respondendum, quam ad presumendum, si quid, ait, in his potuissem, mihi  primitus prestitissem. Cum autem paterfamilias importunius precaretur, seque in somnis fuisse admonitum protestaretur, intuens Augustinus fidem precantis, manum egroto imposuit, et facta oratione infirmus infirmo sanitatem restituit.



CAPUT XXXI.

Quia uero frequenter predicauerat non debere presbyterum egredi de huius uite miseria sine luctu et penitentia, septem penitentiales psalmos, quos in egritudine sua scribi fecerat, in lectulo suo contra parietem habebat, eosque legebat et relegebat, et inter legendum ubertim flebat. Ante decimum quippe diem quando defungeretur, eos qui secum aderant humiliter rogauerat ut nullus ad eum ingrederetur, nisi uel cum cibus uel quodlibet aliud  necessarium inferretur. Et per illud tempus assiduus incubuit orationi, deuotioni, plorationi. Annis quippe sexaginta sex uixit, triginta et tribus fere ante baptismum, tribus autem laicus post baptismum, quadraginta uero professus clericatum. Et usque ad extremam egritudinem suam impretermisse et alacriter, sana mente sanoque consilio uerbum Dei in ecclesia predicauit, integro aspectu atque auditu membris omnibus sui corporis incolumis. Ultimo uero egritudinis sue die, id est quinto Kalendas Septembris, fratrum conuentu astante et exitum eius orationibus commendante, senex et plenus dierum obdormiuit in pace, tandem euacuato quod ex parte gemuerat, et plenius inuento quod diu desiderauerat. Testamentum nullum fecit, quia unde faceret, pauper  Christi non habuit. Monasteria tam uirorum quam feminarum plena continentibus reliquit, instructa moribus, ornata libris quos ipse dictauit; in quibus nobis adhuc uiuit, quamuis carne obierit: uiuit quippe Deo, uiuit et nobis, quia et perfecte inheret Deo, et per scripta sua loquitur nobis. Quod etiam secularis quidam peta eleganter signauit, qui suis, quos moriens relinquebat, in tumulo suo defuncti hos uersiculos scribere imperauit:

uiuere post obitum uatem uis nosse uiator?
Quod legis, ecce loquor, uox tua, nempe mea est.
Talem igitur et tantum uirum, doctorem tam catholicum omnes uenerentur catholici, et precipue clerici, cum et illius doctrina omnium sit instructio  catholicorum, et illius uita, forma sit clericorum. Si enim Priscianus grammaticus Theostum preceptorem suum grata memoria recolens, omnis eum eloquentie decus 705 non dedignatur appellare, et quidquid sibi inest doctrine, illi post Deum uenerabiliter imputare, ut mihi uidetur, non mediocriter arguendus est culpe qui se clericum profitetur, nisi Augustinum preceptorem suum tenere diligat, deuote recolat, sedulo ueneretur. Ipse quippe est decus et forma huius nostre professionis, ipse speculum et regula nostre religionis.



CAPUT XXXII.

Eligant alii quod sua cuique suggerit ambitio, sed si Philippo daretur optio, mallet sanctam paupertatem qua Deus pontificem ditauit Augustinum,  quam regnum et diuitias quibus regem extulit Alexandrum. Mallet sapientem Augustini scientiam et acumen ingenii, quam miracula facere quibus magi tumuerunt Egyptii. Mallet uirtutibus insigniri que in Augustino floruerunt, quam mortuos suscitare, quod Saul et Pithonissa potuerunt. Huius tanti uiri uirtutes et merita et premia meritorum enarrare non sufficio, pauper uita, uerbis, ingenio. Quod autem aggressus sum aliqua dicere, hanc a fratribus audaciam sumpsi, non a me ipso presumpsi. Si quid igitur ueraciter, si quid digne dixi de eo, orate, qui legitis ut placeat Deo, qui que digna et uera sunt approbat et agnoscit, si minus, frequenter ignoscit. Eo quidem iubente superne illius precones ciuitatis: »Pax, inquiunt, hominibus bone uoluntatis  .« Ipse etiam B. Augustinus precator accedat, ut nobis pariter consuete misericordie Deus affectum concedat, apud quem nullus nobis aduersarius obsistit, si tantus nobis adiutor assistit. Credo enim et ueraciter credo, quia ipse receptus consortio angelorum, uidet in Sion Deum deorum , uidet principium in splendore sanctorum, non tamen immemor fratrum suorum, sed quantum spero et presumo de eo, nos sibi subditos reconciliat Deo. Cui fructuose presumptioni eleganter applaudit uenerabilis illa uisio, digna memorie, que in textu cuiusdam inuenitur historie.



CAPUT XXXIII.

 Quidam paterfamilias religiosa accensus deuotione, quorumdam sanctorum memoriam quotidiana celebrabat ueneratione, e quibus Augustinum teneriore quodam affectu amabat, et licet cum ceteris, tamen pre ceteris, singulis diebus eum deuotius inuocabat. Sperabat enim uir religiosus ab omni se necessitate liberari, si in die necessitatis a tali mereretur patrono iuuari. Qui lege sortis humane ad extrema deueniens, cum eos quos dilexerat sanctos sibi adfore precaretur, contigit ut excessum mentis patiens, ad uidenda inuisibilia raperetur, sicut plerumque solet contingere morituris, qui in agone ultimo constituti certam quodammodo notitiam capiunt de futuris. Hic itaque corporeis sensibus interdum sopitis, factus in Spiritu, sanctos quos  familiariter dilexerat, quos memoriter inuocauerat, uidit sibi presentes adesse, ut se mortis constitutum in periculo consolarentur, et eius exitum tuerentur. Quos cum gratanter aspiceret, et quis esset unusquisque, indubitanter agnosceret, solum intellexit Augustinum deesse, quem quia pre ceteris dilexerat, pre ceteris sibi maluisset adesse. Quo comperto, grauiter ingemuit, et quantum de illorum gauisus presentia, tantum de istius turbatus est absentia. Cui Angelus, forte cui ad custodiam morituro astabat , cui inquam Angelus: »Quid, ait, tristaris? ne timeas, saluus eris.« At ille, »Merito, inquit, doleo, qui eum quem pre ceteris dilexeram,  cum ceteris mihi adesse non uideo. Augustinum precipue dilexi, quem mihi presentibus aliis, solum deesse intellexi.« Cui Angelus: »Noli, inquit, dolere de eius absentia, quoniam nequaquam in ipso est tui contemptus, uel negligentia.« Augustinus dum in hoc mundo uiueret, summa cura, summa diligentia incubuit uerbo Dei, et non illicita, uerum etiam licita perfecte postposuit ei. Hoc nimirum ardore irremisso amplexatus, in hoc die ac nocte meditatus, in eius radiis aquilinum intuitum fixit, et quamuis in terris corpore uersaretur, tamen spiritu in celestibus uixit. Ob hoc igitur etiam nunc eidem uerbo Dei plenius incumbit, et eterni fontis fluenta sitienter hauriens, quasi super pectus Christi familiariter recumbit. Et  indesinenter inheret ei, quem perfecte dilexit, a cuius amore mentis aciem ad temporalia non reflexit. Ad te igitur uisitandum, ab illo non potest separari, nec eius intentio ab eo, cui inhiat, uult ad modicum relaxari. Sed, quamuis inebrietur diuina ubertate ingressus in gaudium Domini sui, paterna tamen sollicitudine memor est tui, et eum, quem ardenter amplectitur, inspicit et adorat, pro te, quem sibi subditum nouit, incessanter orat. Non igitur putes eum tibi deesse qui assidue orando magis quam perfunctorie apparendo tibi curat prodesse. Hec ut angelus uerbis eisdem uel equipollentibus dixit, spiritus illius qui pre dolore marcuerat, confortatus reuixit, et quasi de somno  euigilans, his qui lectulo suo assistebant retulit omnia que audiuit, et paulo post debitum soluens nature, tali fretus solatio in pace obdormiuit.

706 Nunc uidetur congruum  ut quia de beati Augustini ortu, et precursu et debito fine pro posse dictum est, de eius etiam translatione utcunque disseratur.

Defunctus itaque beatus Augustinus in ciuitate sua Hipponensi, tertio mense obsidionis eiusdem, quinto Kalendas Septembris a sanctis cepiscopis qui presentes aderant et fratribus suis ibidem cum luctu et merore sepultus est, sed inde postea diuino disponente consilio Sardiniam translatus est. Quando uero, uel quomodo, uel a quibus illuc translatus  sit, scripto commendare nolui nec debui, quia scriptum inuenire non potui. Illic uero fere usque ad ducentesimum octogesimum obitus sui annum honorifice iacuit, donec occulto, sed non iniusto Dei iudicio eadem quoque ciuitas perditioni succubuit. Irruentes quippe Sarraceni, percusserunt eam in ore gladii, et ignorantes Deum, omnia que Dei erant, subuerterunt, et, quod detestabilius est, ipsa etiam sacra loca omni ueneratione ablegata indigne fedauerunt. uerumtamen cum eadem ciuitas hostili succumberet excidio, non sustinuit diuina prouidentia ut uiri sancti fama oblitereretur silentio. Pro tempore religiosus rex Leuthbrandus, Deo disponente, gerebat Italiam, qui diligens que Dei sunt, sanctam summopere uenerabatur ecclesiam.  Scriptum quippe est: »Beata terra cuius rex nobilis est .« Nobilis, ut arbitror, non tam generis dignitate, quam insita probitate. Ut enim ait quidam ethnicus: »Non de magnis esse, sed magnum esse magnum est.« Quam nobilitatem et Salomon commendare uidetur: »Nobilis, inquiens, in portis uir eius ,« cum de forti muliere loqueretur. Is nimirum Leuthbrandus deuotione pulsatus non modica, in honore B. Petri apostoli trans muros ciuitatis Papie, basilicam edificauit, quam insignem ornatu regio, Cellam auream nominauit. Cui dum sollicite impenderet studium, audiuit quod hostilis Sarracenorum impietas Sardiniam depopularetur, et locus ille uenerabilis, in quo  beatus Augustinus diu honorifice requieuerat, contemptui haberetur. Assumens itaque legatos quos strenuos et fideles iudicauit, cum multo auri et argenti pondere eos illo destinauit, orans et orando impetrans, ut uel prece uel pretio, uel quolibet ingenio sanctum illud corpus de Sardinia tollere, et sibi niterentur afferre. Dicebat enim princeps deuotus ecclesiam suam digno fulgore clarescere, si tanto mereretur thesauro ditescere. Illi uero iniunctum sibi fideliter exsequentes officium, Sardiniam profecti sunt, et assumpto corpore, dato multo pretio, cum gaudio reuersi sunt. Qui muniti tanto preside, et securi tanto munimine commiserunt se mari, et implente zephyro carbasa, sibilante fauonio, et crispante maris planitie sulcauerunt  equor remige ueloci, et cursu prospero Memiensis ciuitatis portum intrauerunt, ibique iactis anchoris aliquantisper quieuerunt. Rex autem Leuthbrandus cognito quod uoti compotes redirent nuntii, multo stipatus milite illuc eis letabundus occurrit, et sanctum illud corpus flexo genu ruens in faciem humiliter adorauit. In cuius presentia per beatum Augustinum multa illic Deus miracula operatus est, ut cuius uita exstitit mirabilis, post mortem nichilominus appareret laudabilis. Ipse est enim de quo scriptum est: »Quis est hic? et laudabimus eum. Fecit enim mirabilia in uita sua .« Deinde soluta statione nauali, sublato corpore rex et sui inde profecti sunt, et uenientes in episcopium Terdunense quemdam uicum regium, qui uulgo mons  Samarius dicitur, ingressi sunt. Quia uero perfecto labore diurno, sol iam parabat occubitum, et instante uespera dies uergebat ad exitum, deposito corpore ibidem quieuerunt, cereisque et lampadibus, hymnis et laudibus totam mortem festiuam reddiderunt. Mane autem cum stellas recedentes lucifer iam exortus propelleret, et rarescentibus tenebris nouo lumine uicinum horizontem rubens aurora perfunderet, rex more impatiens, ipso diluculo iussit corpus tolli, sperans iuxta solitum sine aliqua difficultate proficisci. Iussu regis audito arripiunt feretrum baiuli, inuenientes rem plenam miraculi.

Corpus enim illud tante inuentum est grauedinis, tanti inuentum est ponderis, ut non solum leuari ab  illis prioribus, uerum etiam remoueri non posset ab omnibus. Expauescunt et admirantur, nocte recens transita quid culpe contraxerunt, si tantam psallendo et laudando offensam incurrerunt. Tandem rex diuino instinctu commonitus, recolens quod scriptum est: »Date eleemosynam, et omnia munda sunt uobis ,« ad placandum uirum sanctum munus obtulit, dicens: »Si te, Pater Augustine, ad locum que elegi, deferri permiseris, hanc uillam in qua sumus et omnia que eius sunt, in perpetuum dabo tibi ad usus ministrantium tibi.« Mira res! »Beatus ille sanctus qui iuxta Scripturam, manus suas excussit ab omni munere ,« huiusmodi placatur munere, corpusque suum quod paulo ante prorsus erat immobile, audita oblatione  reddidit portabile. Enimuero, quantum sentio, quantum affirmare presumo, non eum muneris temporalis illexit cupiditas, sed deuoti regis spiritualis utilitas, sciens quia hec est uera et fructuosa deuotio, quam firmat operatio. Tunc enim forte sufficere potest deuotionis affectus, cum facultas non suppetit 707 ut sequatur effectus. uerum si facultas conceditur operandi, uoluntas non est fructuosa, si remanet otiosa. Eapropter  si Scripturas sanctas tam nouas quam ueteres recensere uolueris, multa illic inuenies postulata, multa diligenter oblata, in quibus non tam cupiditas uel necessitas exigentis, quam utilitas apparet offerentis. Sic profecto unicum Abrahe filium Deus  sibi petiit immolari, non parricidalem ambiens hostiam, sed patris obedientiam prestolari. Sic eiusdem Abrahe puer inuenta Rebecca ad puteum, ab eadem aquas petiit, quas cum multo labore hauriebat, in quo non tam pueri quam puelle parabatur profectus, sicut legenti textum historie sequens manifestat effectus. Sic Elias, qui coruo ministrante, pane et carnibus abundabat, in Sareptam Sidoniorum, esurientem mittitur ad uiduam, ut pascatur ab ea, que consumpto lecthyo olei, et hydra farine, fame statim, ut ait, erat cum filio moritura. »uade, inquit, et de ipsa farinula fac mihi primum subcinericium panem et affer ad me, tibi autem et filio tuo facies postea .« In quo forte rudis auditor prophetam arguendum iudicabit incontinentie,  et importunitatis, tanquam nescium fraterne caritatis, qui in tanta penuria sibi nondum esurienti, priusquam uidue iam pene deficienti panem fieri postulauit, imo tumultuose exclamauit. uerum si consideres quo fine id agebatur, intelliges quia uidue potius quam prophete consulebatur: et stragulata illa uestis diuersis uirtutibus uariata terebatur, quam in textrino iustitie fortis mulier operabatur. De qua Salomon ait: »Manum suam misit ad collum, digiti eius apprehenderunt fusum .« Que autem pensa eadem mulier neuerit, uel quo pectine incorruptibilem uestem texuerit, insinuat cum subiungit: »Manus suas aperuit inopi et palmas suas extendit ad pauperem .« Hec nimirum prophetia adimplebatur, cum propheta a  uidua pascebatur. Sic et a muliere Samaritana ipse Christus petiit bibere , non  aquam putei, sed fluenta sitiens fidei. Sic et apostolus Paulus cum Philippensium honestam laudaret liberalitatem, qui paulo ante pristinam eorumdem latenter arguerat tenacitem: »Non quia, inquit, quero datum, sed requiro fructum .« Multa huiusmodi in Scripturis sacris inuenies, que mihi inpresentiarum non occurrunt, nec tamen hic ponenda sunt omnia que occurrunt, ne longo excessu fastidium legentibus inferatur, dum ad propositum tardius remeatur.

Dato quidem et confirmato quod rex Leuthbrandus deuote promiserat, sanctum illud corpus, omni  difficultate remota baiuli sustulerunt, et aggredientes iter optatum, Papiam cum gaudio pariter deuenerunt. Precurrentibus autem nuntiis, letitia ineffabili tota ciuitas commota est, et utriusque sexus innumera multitudo cum hymnis et laudibus in obuiam egressa est. Qui laudantes Dominum, cuius incomprehensibili gratia tantas reliquias suscipere meruerunt, ad basilicam regiam reuertentes, eas ibidem quinto Idus Octobris honorifice reposuerunt. Felicem illam ecclesiam dixerim, que tali thesauro locupletatur, qui omni pretiosior auro, gemmis preclarior merito iudicatur. Felicem, inquam, que tantas reliquias inpresentiarum meruit continere, quas uniuersus orbis terrarum non meretur in perpetuum retinere. Si debent credi que forte uidentur incredibilia,  credite qui legitis, credite qui auditis: mallem ecclesiam nostram ditari et ornari ossibus Augustini que in ecclesia Papiensi continentur, quam sericis uestibus, que multe  in foro Papiensi uenales inueniuntur. Mallem in ecclesia nostra conseruari pretiosas Augustini reliquias, quam pomposas Cresi diuitias. Iure itaque huius reliquiis apostolica Petri gaudet ecclesia, de cuius consortio ipse Petrus celesti letatur in curia. In qua cum tam ipse quam ceteri apostoli omnium gaudeant felicitate iustorum, maxime tamen Augustini, qui perfectus fuit imitator eorum, cum quibus in Deo, de Deo uiuit et uiuet in secula seculorum.





uITA SANCTI AMANDI TRAIECTENSIS EPISCOPI

*





[PRAEFATIO.]

uitam S. Amandi eleganti stylo descripsit Philippus Haruengius, uulgo ab Eleemosyna dictus, monasterii Bone-Spei apud Binchium in Hannonia ordin. Premonstratensis secundus abbas, S. Bernardi equalis et familiaris. In elogiis abbat. Elnonensium hec de eo traduntur:

Non mihi facundi laus est reticenda Philippi,
   Eloquii cuius undique serpit odor,
Hugonisque etate fragrat: quo principe gestis
   Admouit calamum, presul Amande, tuis.
Huic Hugoni scripsit Philippus priorem epistol. uite S. Amandi instar Prologi prepositam; eoque anno Chr. 1169 mortuo, scripsit alteram epist. abbati Ioanni, eius successori: sub quo uitam S. Amandi in lucem edidit circa an. 1170. Obiit tandem an. 1183, cum aliquot mensibus ante regendi monasterii onere se abdicasset. Illius hoc legitur epitaphium:

Marcescit florum flos Philippus, uia morum:
   Sub me sanctorum sit consors, Christe, tuorum.
Christe Iesu non da Philippo morte secunda
   Ledi, sed tribue uiuere perpetuo.
De Philippo hoc tribus locis agit uossius in libris De historicis Latinis, ac lib. II, cap. 49, uocat Philippum ab Eleemosyna abbatem Bone-Spei: dein lib. III, par. II, litt. PP. refert Philippum abbatem Bone-Spei, quasi a superiore diuersum: ac mox Philippum abbatem Elnonensis cenobii profert scriptorem uite S. Amandi, a Meiero citat. ad aff. 661 in Annalib. Flandrie. Posseuin. quoque Elnonensem uelut ab abbate Bone-Spei diuersum tradit. Iosias Simlerus unicum habet, et Elnonensem abbatem facit, nisus et ipse auctoritate Meieri: eius hec uerba sunt: »Philippus abbas de situ eius  cenobii: Locus est, inquit, inter Menapiorum fines Propontiis Neruiisque finitimus.« Que uerba habet Philippus infra, n. 64. Hanc uitam ex mss. monasterii Blandiniensis, et Nicolai Belfortii descripsimus, contulimusque cum editione Duacena operum Philippi abbatis, et alio uetusto cod. ms. cenobii Elnonensis: exstat etiam  ms. in bibliotheca uedastina. Meminerunt uite huius a Philippo scripte Mireus in Fast. Belgic. et De scriptorib. ecclesiastic. ualer. Andreas in Biblioth. Belg., sed qui in prima huius editione S. Amandum scribit episcopum Ultraiectensem, in secunda Leodiensem: quo satis innuit eam sibi uitam non fuisse cognitam. Philippi chronologiam, non satis accuratam, emendamus.



EPISTOLA DEDICATORIA. AD ABBATEM HUGONEM.


1. Reuerendo in Christo Patri Hugoni  . Dei gratia uenerando monasterii Elnonensis abbati, et congregatis ibidem in Domino fratribus, frater Philippus de Eleemosyna, in semine computari, cui benedixit Dominus.

Sanctorum meritis flores adhibere sermonum, et officio scriptionis electi generis ornare preconia, difficile probatur et arduum: 708 maxime ubi nec uita conuenit, nec scientia suffragatur. Qui enim Beatorum predicare mores, explicare uitam, retexere gesta disponit, sic expedit uiuat ut loquitur, et factis ornet, quod oratione commendat, ne uocis proprie testimonio redargutus, imitatione non approbet,  quod assertione prosequitur. Ab uniuersitatis uestre desiderabili sanctoque collegio, ad corrigendum mihi Amandi beatissimi uita porrigitur, ut exercitio uigili recipiant obscura lucem, modum superflua, hiantia iuncturam, minus habentia supplementum. Sed quis ego, aut quid ego, cui nec meritum uite, nec sapientie condimentum, nec eruditionis cultus, ususue scribendi, tam clari spondet operis puritatem? Laudo quidem scriptoris primi diligentiam, ueneror antiquitatem: placet industria: si stylus iacet, ordinem non refello. Sed facile noua cudentibus accedit inuidia, nec estuans liuor detractionum caret aculeis: maxime cum in sugillatione ueterum nouitas induci serio uideatur. Sicque  antiquorum deploratur iniuria, tanquam pereat illis, quidquid nouis accesserit. Sed exspectatur securius iudicium ueritatis, quam murmur timeatur inuidie, que locum non habet in atrio caritatis. Hec est, que nostre prestat imperitie fulcimentum, uires suggerit, ministrat audaciam; et in procellosum pelagus nauiculam timide sedulitatis impellit. Cui tamen si nauta detur humilitas, clauus obedientia, ueritas malus, antenna discretio, remex sedulitas, auctoritas uelum, quod gratie celestis fauorabilis aura sustollat, facile turbidi sali undosa cacumina, et tristes commotionis inuide sinus secundo cursu poterit enatare. Quia igitur sinceritati uestre caritatis teneor deuinctus affectu, negare nequeo, si quid iniungitis, maxime cum  debeat honestis imperiis exsecutio comes semper assistere, et iucunditatis afferre fructum sancta mandantibus. Nec enim debet esse, quod honestas  imperat, importunum; quod dictat amor, difficile; quod persuadet utilitas, onerosum.

2. Quid autem iudicari potest utilius, quam spiritualibus exercitiis exempla formare, serere moribus disciplinam, sanctorum celebrare uirtutes, et tradere posteris, que sequantur in sanctitate et iustitia coram Deo? Sane quid est aliud Deo digni uita Pontificis, quam bene uiuendi lumen eximium, speculum sanctitatis, iustitie titulus, magisterium pietatis, forma doctrine, discipline sanctio  , religionis exemplum? Habet omnis in eo sexus, etas, conditio, gradus, ordo, statusue, quid eligat: et in omnes abundanter emanat luminis huius sancta serenitas. Inuenit in eo pueritia quid miretur, quid imitetur adolescentia, robur, uirile quid  appetat, quid sequatur uigilantia senectutis. Instruitur in eo nobilitas, plus anime quam carnis affectare delicias, et ornare natalium dignitatem decore uirtutum. Humiliari et obedire status ordinis edocetur, nec peruersi turbinis aura supra se raptus inaniter animus, elatione gestiens intumescat, et ad eius sortem pertinere uideatur, qui est rex super omnes filios superbie. Potestas eruditur non altum sapere, sed timere: et terrene sublimitatis eminentia, celestibus imperiis humiliter subiici, nec diuinam refellere uoluntatem. Informatur Pontificalis auctoritas in delinquentes sic zelo rectitudinis erigi, ne mansuetudinis deserat lenitatem, sicque iudiciorum studeat equitati, ne dissolutionem redoleat indulgentia, uel uindicta seuitiam. Conuenitur  predicatorum uita, non in doctis humane sapientie uerbis Euangelium ponere, sed in ostensione spiritus et uirtute, ne gloriam querens ab hominibus, gloriam, que a solo Deo est, non obtineat; et foris effusa, mercedis interne munere uacuetur. Componitur populorum status, non recedere a fidei fundamento, persistere in lege testamenti, principalibus edictis esse subiectus, nec publicis exsecutionibus aduersari. Sic fructificatur omnibus unius exemplo, et in omni eius opere, pietatis cultus et semita ueritatis elucet.

3. Laudemus Dominum, qui fecit illum, qui sicut in sanctis suis semper est et ubique mirabilis, sic est in Amandi beatissimi uirtute miranda laudabilis.  Ipse in illo nomini suo dat gloriam, qui magnificauit eum in laude, qui fecit eum excelsum in uerbo glorie, et in uerbis eius monstra placauit. Orationum  itaque uestrarum patrocinante suffragio, de imperitia quidem timidus, sed de caritate presumens, obedientia duce, quod mandatis aggredior, satisfaciens pro uiribus imperio caritatis. Ad corrigenda tamen que primo sunt posita non ascendo, ne antiquitatis reuerentiam uidear minus reuerenter infringere, neu styli uarietas opus proferat inconcinnum, que sensuum pondus, et materie gloriam, in capacis iuncture non conferat unitatem. Thematis igitur tenore seruato, dispositisque certa sub assignatione  capitulis, sub diuine pietatis et uestre deuotionis adiutorio, cum gratia sancti Spiritus opus ordior imperatum.



EPISTOLA EIUSDEM. AD IOANNEM ABBATEM.


Dilecto in Christo Patri et amico IOANNI  , Dei gratia monasterii Elnonensis abbati, et sancto eiusdem loci conuentui, frater PHILIPPUS de Eleemosyna seruare unitatem 709 spiritus in uinculo pacis. Ritu perpetuo iubetur ignis ardere iugiter in altari, cui per singulos dies sacerdos ligna subiiciens, alimenta suggerit consummationibus hostiarum. Excubat ante fores tabernaculi littere legalis auctoritas, hoc interius significante Spiritu sancto, quod igne caritatis debet semper ara cordis ignescere, cui uelut quotidianum fomitem, continua debet pietatis opera suppeditare fidelis et sedulus operator. Quia non est holocausti forma laudabilis, si non in  conspectu Domini mutue dilectionis incensum in odorem suauitatis ascendat. Hec mihi consideratio in amore uestri non permittit uitabilem fruticare  defectum, sed pie deuotionis affectibus circa obsequium uestrum mens studiosa motu sincere caritatis inuigilat, ut coram Deo rationabile sit obsequium nostrum, et utrinque proficiat oblationis huius hostia salutaris. Sed et ad uestre sanctitatis occursum nuper ascendere proponenti factus est mihi leo in uia, cerastes in semita: dure subitationis accessus. »Audiui et conturbatus est uenter meus, a uoce contremuerunt labia mea ,« confusi sunt sensus, et status mentis emarcuit, quia tam repente sublata est de medio columna sublimis, summi artificis manu potenter expressa signo sanctitatis,  glorie et honoris. Recessit pastor bonus, decus ordinis, pietatis exemplum, discipline sator, religionis ornatus, domicilium uirtutum, consilium pacis, rectitudinis uia, metator utilitatis publice: pauperum solutor  , et arbiter equitatis. Cuius uberem sapientiam, cuius industriam celebrem, monasterii status in cultu iustitie coram Deo, et in conspectu hominum plenius edificia preclare testantur. Quis dabit capiti meo aquam, et oculis meis  fontem lacrymarum, ut plangam non cesos gladio filios populi mei, sed Patris communis excessum, dissidium triste predulcis amici, lamentabilem publice desolationis erumnam? Articulus nobis huius necessitatis impingitur, ut lacrymas funebribus dependamus obsequiis: lacrymabile nichil est illi, qui palea carnis exutus, feliciter in horreum celeste demigrat. Cuius etsi careamus iucunda presentia, recondere tamen debeamus in thesauro memorie de illo quid miremur  , quid dulce sit imitari, quid aliis proponere gratiosum.

5. Benedicta gloria Domini de loco suo, que in tanti luminis occasu, locum uestrum uindicauit a tenebris, diuisionum turbines in tanta turbatione compescuit: et consolationis pie gratiam retulit post  dolorem. Gaude, pastor, in electi gregis unitate laudabili, fideli constantia, gratia singulari. Gaude in prouectibus ordinis et exercitio discipline, gaude in cultu iustitie et operibus sanctitatis. Gaude sacer conuentus de noui subrogatione pastoris, qui non per cancellos Simonis, uel cuniculos falsitatum, tam quam mercenarius introiuit; sed, uestra famulante concordia, uocatus a Domino tanquam Aaron, Petri minister et Amandi successor effectus est. Quem firmum cum Petro, et amabilem cum Amando desidero feliciter inueniri. Cuius etatem si quis minus sincere iudicat uel oneri disparem, uel honori; audiat Apostolum Timotheo dicentem: »Adolescentiam tuam nemo contemnat .« Legat et intelligat quia Ieremias ad predicandum puer uocatus  est , Daniel puer contra senes impudicos, in spiritu iudicii et spiritu ardoris districte et humiliter erectus est . Circa id etatis Dauid a Domino electus est et unctus in regem . Ioan. euangelista in apostolatus ordinem sublimatus. Utilior est multoque probabilior adolescentia cum moribus senectutis, quam senectus annosa iuuentutis implicita lusibus et obnoxia leuitati: »Cani enim sunt sensu hominis, et senectus utilis uita immaculata .« Gratulamur in Domino, fratres, quod sic uniti estis federe spirituali, ut et caritatis uestre zelus in alterutrum ferueat, honestatis lumen preferens et pietatis exemplum.

6. Et ecce ad manum est quod quesitis; quod  iussistis, impletum est, quod mandastis, exhibitum. Non quidem, ut decuit exaratum est, nec ut patroni tanti reuerentia uel materie dignitas exigebat; sed ut pauperis ingenii tenuitas, et occupatio multiplex indulserunt. Et nunc os meum patet ad uos, cor meum dilatatur ad uos; sed presentiam meam uobis inuidet necessitatum mearum fecunda progenies, que sic me trahit et distrahit, ut non quod uolo hoc faciam, sed plerumque, quod odi, cogar exsoluere.  Communis filius noster frater Albertus, uice nostra, quod caritati uestre dirigimus, exhibebit. Bene ualete semper in Domino et orate pro nobis 



[uITA S. AMANDI.]



CAPUT PRIMUM. S. Amandi ortus, pueritia, uita monastica.

7. 710 Gloriosus igitur Christi confessor Amandus, fide claris et sanguine parentibus ortus, natalium dignitatem uite meritis illustrauit. Pater eius Serenus, mater Amantia, nuncupatione tam celebri sobolis sancte nomine et gloriam felici denuntiauere presagio. Herbatilicus loco nomen est: qui titulo natiuitatis insignis, sicut ab Oceano non plurimum distat, sic Aquitanice collimitat regioni. Agente itaque circa susceptum filium paterne circumspectionis  industria, preceptoris diligentie sacris traditur litteris imbuendus, ut etatis primeue rudimenta prima liberalium studiorum cultus insignis erigeret, et doctrinam gratia condiente, ab uberibus sapientie, diuine legis sugeret intellectum. Iam in id temporis rutilabant in puero future sanctitatis insignia: et secuturi fructus ubertatem lucidi floris circumferebat aspectus. Etenim manus Domini erat cum illo; cuius operante potentia tanquam uitulus nouellus promouendus ad aratrum, cornua producebat, et ungulas: quibus antiqui hostis calcaret immunditiam, malitiam uentilaret. uigebat eo celestis exercitium discipline, et in castris mens deuota certatura regalibus, ignem et gladium ad uictimam deferebat. 711 Erat sermo fidelis, fides affectuosa, affectio  sincera, sinceritas firma, firmitas constans, constantia  perseuerans, perseuerantia non aberrans. Agebat sane quemdam senectutis ornate moribus castigati operis celibatum; et in fragili corpore uirilis animus et consilia matura conuenerant. Et, quia semper uanitatem reprimit estimatio ueritatis: et, »ubi spiritus Domini, ibi libertas ;« in libertatem glorie filiorum Dei reformari pius animus affectabat. Iamque salutis partus, quem a timore Domini mens sancta conceperat, in lucem gestiebat erumpere, et ad fugam seculi fidelis presuspirabat affectus.

8. [CAP. II.] Sacro igitur animum stimulante desiderio, relictis parentibus et domo paterna, in Ogiam insulam, que ab Oceani littore quadranginta ferme millibus distat, secunda nauigatione deuehitur. Ibi  Deo seruientium fratrum iucunda deuotione susceptus; concepte propositionis arcanum celebri concludit effectu: et mundi gloriam celestis philosophie conterit argumento. Abdicat generis claritatem, ut abiectus uiuat in domo Dei, carnis fugit illecebras, abiicit prestigia uanitatis: renuntiat infulis dignitatum, ponit modum cupiditatibus, curiositati metas affligit: indicit uitiis bellum, famulatum uirtuti prerogat, et corde non ficto uiam ueritatis insumit. Pauperem Christum pauper factus insequitur, et regularis discipline cultum tota sedulitate nouus cenobita complectitur. Pascitur ieiuniis, uigiliis recreatur: laboribus hilarescit, oratione respirat, lectionum ferculis saginatur. uincit occupationibus  tedia, fastidium uarietate detergit, ornat meditatione  silentium, motus stabilitate componit, fratrum studiis delectatur, imitatione proficit, ignescit exemplis, adhortationibus informatur. Iustitie uiam caritatis illustrat obsequiis, et operis gratiam salubris obedientie decorat ornamento. Stupet fratrum fidelis uniuersitas, in etate tam fragili tante perfectionis ornatum, et tanquam noui sideris miratur exortum: ac de tanti commilitio bellatoris apud eos in conspectu Domini gratiarum resonat actio, et uox laudis.

9. [CAP. III.] Solet profectibus alienis tabescere mordax inuidia, et iniquitatis est proprium, non sereno uultu processus innocentie contemplari. uidet peccator et irascitur, fremit dentibus et tabescit , et ad gloriam sanctitatis turbida indignatione  confunditur. Reparat antique fraudis insidias, et per familiare sibi organum, radiantem noui luminis flammam, uel exstinguere nititur, uel turbatur. Agebat absque arbitris iter solitarium puer sanctus aliquando per insulam, presidentium citatus edicto: nec detrectabat obsequium, quo gratiam mereretur. Ibat igitur sibi totus incumbens, et celestia mente contrectans, ante altare aureum, quod est in conspectu Dei, pie deuotionis adolebat incensum. Constituebat diem solemnem in condensis usque ad cornu altaris: de mensa propositionis epulabatur exsultans, et delectabatur in letitia. Fit plerumque iucunda quies, origo discriminis; et exorta est de messe gaudiorum, planta tristitie. Liuoris exagitatus aculeis, humani generis adfuit inimicus: eamdem  formam referens, eamdemque naturam, qua protoplastis intulit plagam mortis; et sponsionis fraudulente fractos illecebra, iugo misere captiuitatis addixit. Subito namque serpens immanis corpore, forma terribilis, horrendus aspectu, sese sacris iniecit obtutibus: et mentis Sabbatum transtulit in stuporem. Facile rudes animos improuisa concutiunt, et animi statum leuiter repentina subuertit accessio. Ad occursum monstri puer Domini timore corripitur, sollicitatur angustia, trepidatione confunditur, fugam meditatur anxius, sed draconis horret instantiam; nec apud eum constat, fugitare sit, an restare securius.

10. Respectus Domini semper est in electos, nec  derelinquit sanctos suos in die malorum, et in tempore superborum sine adiutorio. Reparat subito diuina miseratio fluctuantem, trepidum reficit: et estuantis animi motus confidentie subleuat in profectum. Conuersus igitur ad cor, in feruorem pristinum recalescit. Spei letioris armamenta recolligit: et felicis insigne uictorie de promptuario diuine pietatis exspectat. Itaque solo prostratus, de priori quidem turbatione compungitur, de uisitatione gratias agit: pro subuentione breuis et efficax ad thronum gratie deriuatur oratio. Auditur in excelso clamor eius: et de celesti propitiatorio munus exauditionis  in auxilium reportatur. Illico surgit intrepidus, et in hostem fidei signo crucis edito, potenti uerborum uirtute imperat ut 712 a finibus insule malitia draconis emigret, nec se deinceps damnis afferat incolarum. uelut baleari  percussa tormento, potentis imperii uirtute uirtus serpentis eliditur: submisso capite confusus abscedit; nec edicto recalcitrat imperantis. uincitur in serpente diabolus, et induitur tanquam diploide confusione sua: pro ingesto timore recipit doloris anxietatisque manipulos, et, quo uidetur etas uictoris infirmior, eo grauiori pulsatur insania: turbatur uehementius, et amplius erubescit.

11. [CAP. Iu.] Non capit infrunitus animus de preteritis coniecturam, iugiterque tabernacula calumnie  procax irreuerentia confrequentat. Quem frangere terrore non potuit tentat aduersarius eneruare blanditiis: et a sancto nititur reuocare proposito  copiose satellitio pietatis. Ad uisitandum eum cor patris euerberat: iam tepentes in eo recidiuat affectus. Nouis suggestionibus antiqua suscitat desideria: nouumque  generat in animo genitoris ardorem. His aspersa tenebris mens Sereni patris deficit a sereno: tam dulci pignore carere non sustinet: et quasi post cineres sepulcri, uiuente se filio credit orbatum. Proinde respectu diuini timoris abiecto, disponit a monasterio diuellere quem paterne auctoritatis uotiua non assignarat oblatio: et in ius hereditatis contempte reuocare deliberat profugum successorem. Enauigato igitur mari descendit  in insulam, ueniens in monasterium gratanter excipitur: consalutatisque fratribus, a priore loci colloquium fili postulat et meretur. Quo in partem secretius euocato, post dulcia oscula, sermonesque promiscuos de abiiciendo sacre religionis accinctu, de reditu in patriam, de repetenda hereditate, consilia matura procedunt, et persuasio seria subinfertur. Proponitur paterne titulus orbitatis, teneritudinis materne continuus et anxius dolor, nobilitatis iniuria, contribulum querimonia frequens, generalis commanentium de reuersione uoluntas.

12. uelut aure tenuis sibilus a puero Domini reputantur hec omnia, reiiciuntur paterne preces, respuuntur blanditie, consilia predamnantur. Indignationis  nubem Serenus induit non serenam: contumescit animo, et in iram totus attollitur, minas congerit ad terrorem, nec contemptum suum ualet equanimiter sustinere. Tactus itaque dolore cordis intrinsecus, abdicat filium successionis iura conuellit: et exheredationis indicit elogium  . Ille in alta mentis specula constitutus, mundo altior, quasi nichilum et inane hec omnia: uultuque ac mente immobilis, blandientem pariter ac minantem despicit patrem: sic tamen ut non reuerentie iura confundat, nec pietatis infringat officium. Moderationis nempe retinens interne temperiem, »disponit  sermones suos in iudicio .«---»Tibi sit, inquiens, pater, hereditas tua: Dominus pars hereditatis mee et calicis mei, ipse est qui restituet hereditatem meam mihi . Dignior est celestis generatio quam terrena. Mortali patri, patrem preferre condecet immortalem.« Spe frustratus pater, ad hanc uocem turbatus egreditur, profligata opera uacuus cedit et refertur ad propria. Hoc iam secundo »mirificauit Dominus sanctum suum ,« timentem se glorificans: et in conspectu eius ad nichilum deducta est impostoris antiqui maligna peruersitas.

13. [CAP. u.] Non est turpe cum re mutare consilia, nec improbabile causis urgentibus adhibere consensum. Motus, ut creditur, hoc impulsu seruus  Domini, peregrinari disposuit, ut, et laboris instantia castigatio carnis assumpta prestanter augesceret, et similes in reliquum uitaret incursus. Sicut enim fugienda sunt cum suis uitia causis, sic declinanda est ingeste tentationis occasio. Ad malum namque facilius necessitudinum carnalium motus, quam gladiorum terror aut seuitia potestatis inclinat, et humana natura sequi, quam trahi solet semper esse paratior. Igitur ad urbem Turonicam uotiue peregrinationis primi deriuantur incessus, ut beati Martini patrociniis sic destinata dirigatur intentio, et sanctorum suffragiis opus promoueatur inceptum. Ad sepulcrum sane gloriosi confessoris in spiritu humilitatis accedens, inter deuotos sacre confessionis ascensus, hoc specialiter sibi Patris sancti meritis  apud Deum postulat obtineri, ut omnis sibi in reliquum redeundi in patriam precludatur accessus, occasio precidatur. Quia, sicut non est tutum uicino serpente dormire; sic inter notos et affines secularibus deditos, non est secura conuersatio profitentibus pietatem. Aliquantisper in loco eodem demoratus, primitias capitis obtulit Deo, regalis sacerdotii suscipiens signum, et ecclesiastica tonsura initiatus in clerum.

14. Petita postmodum a fratribus 713 loci benedictione progreditur, et iter repetit intercisum. Inde Bituricas, Domino ducente, peruenit: et ad urbis antistitem hospitandi gratia declinauit. Eo tempore presidebat ecclesie uir uite uenerabilis beatus Pater  Austrigisilus, cuius ornabat celebri sanctitate collegium Sulpitius archidiaconi confessor insignis, uite merito, et morum gratia post sanctum uirum pontifex mox futurus. Hi uenientem se seruum Dei debito susceperunt humanitatis officio: et ex beneuolentia caritatis, congrua necessitati subsidia ministrarunt.

15. [CAP. uI.] Agebat pubertatis annos beatus Amandus, in adolescentie flore primeuo, feruorem spiritus ab etatis feruore non diuidens, ut caperet uirtus animi cum corpore pariter incrementum: et in azymis sinceritatis et ueritatis deuotam consecraret Domino iuuentutem. Intellexit hic uir Deo plenus, sibi secretius aliquid exsequendum: quo arctiori custodia, promptiori studio, uigilantia puriori, rudes etatis lubrice motus, et genuinos carnis  impetus subneruaret. Ad eterna namque tendentibus circa motus domesticos seuere castigationis est adhibenda censura, ne misere seruiat animus, qui nobiliter debuit imperare. Desiderio desiderabat hoc pascha cum perfectis edere uir electus, et de hoste uictoriam, conflictu querere singulari, iuxta uerbum Sapientis quo dicitur: »Beatus homo cum portauerit iugum Domini ab adolescentia sua, sedebit solitarius et tacebit, et leuabit se super se .« Successus congruos sancta facile sortitur intentio: et uix affectum possibilitas deserit quem pietatis studia suscitarunt. Ad petitionem eius, a uiris misericordie, sancto pontifice et fideli archidiacono, supra murum ciuitatis instantia celeri cella construitur, ubi felici peregrinationis genere, peregrinus a  mundo, peregrinus a carne, peregrinus a sensibus, et contubernio uanitatum, soli Deo liberius adhereret, uacaret ardentius, fidelius obsequeretur, fructuosius militaret. In hoc uoluntarie necessitatis ergastulum, uir Dei caritatis compede uinctus ingreditur, contra uitia carnis ac spiritus, contra mundi gloriam, contra spiritales nequitias circumspectione modesta et humili pugnaturus.

16. Fit pugnanti cilicium uestis, hordeaceus panis edulium, potus unda communis: reclinatorium terra uilibus constrata segmentis. Fit abstinentia iugis, uigilie frequentes, indefessa oratio, fidele silentium, meditatio sacre legis assidua, efficax diuine studium lectionis. Sicque libratur occupatio multiplex, ut non inueniret otiositas inimica progressum, et hosti  callido deesset accessus, et clauso aforis ostio, diuina custodia contra turbines externos intra arcam sapientie, iustum seruaret absconditum. Sic annis fere quindecim uiro Dei uiuitur, et in talibus uita spiritus eius uirtutum ducens ab eterna uite propagines, et de stillicidiis gratie germinans sanctitatem, post affectati carceris labores egregios, post conflictationis eximie fideles excubias, post assiduos macerati corporis cruciatus, etatis incessibus potenter edomitis, tractu temporis, quem diximus, euoluto, uotiue peregrinationis recrudescit affectus, et ad iter primo dispositum, propositi prioris memoria non segnis erigitur.



CAPUT II. S. Amandi primum iter Romanum. uerbum Dei predicatum.


17. [CAP. uII.] Deseritur solitaria mansio, secreti dulcis negotiosa otia laxantur in publicum: conuersationis occulte latebra, sub aspectum solis educitur. Non hic tamen usum leuitate credimus seruum Dei, uel absque familiari processisse mandato, quod pagine cordis calamus scribe uelociter scribentis impresserat. Spiritualis quidem omnia iudicat, et ipse a nemine iudicatur, et cum sanctorum semper imitanda sit uirtus, non tamen semper imitabilis actus: et eorum pleraque opera non uiuendi formam, sed priuilegium diuini muneris eloquuntur, in quo sunt admirationi tradita, non exemplo. Mirari liceat super hoc Dei seruum, non libeat imitari, quia non  in generale transit edictum priuata concessio: nec in omnes diffunditur gratia specialis. Spiritus enim sanctus non ubique, sed ubi uult, spirat, et uocem uirtutis prerogat uoci sue, ut, qui docetur interius, audiat, quid loquatur: et a mandatis intelligat, semitas eligens ueritatis. Taliter, ut dignum est credi, uir sanctus, uno tantum comite contentus, egreditur: et aggreditur uiam, quam, Spiritu sancto dictante, conceperat, spiritalis emolumento gratie munerandus. Emensoque itinere, post Alpium horridam et arduam uiam, post anfractuosos et lubricos uertices Apennini, post naufragosos et difficiles fluminum commeatus, apostolici culminis Urbem iucunda peruentione letus ingreditur. 714 Ibi ad B. Petri confessionem, cum lacrymis et oratione reuerenter  affusus, obsecrationibus sacris mente deuotus indulget, ad reliquum uite tempus et ordinem postulat profutura, pietati diuine totus innititur, et in iubilo cordis de subuentione gratuita gratiarum replicat actionem. Inde ad memorias martyrum sanctorum titulos  auiditate sedula circumfertur, et eorum suffragiis operi suo fructum a Patre luminum flagitat assignari.

18. [CAP. uIII.] Sicut studet exsequi iustitia quod suum est, sic a ferali proposito liuor improbus non recedit. Iustorum namque semitas obsidet Satane malitia peruicax, et insidiando circumuolat, ut conuertat studia pietatis in scandalum. Reuersus erat in una dierum B. Amandus, sicut consueuerat a uisitationis sacre uotiuo circuitu, ut in B. Petri basilica  consummaretur dies, et continuaretur oratio. Cumque post uespertinam synaxim, recedentibus aliis, uellet ibi solus huius rei gratia demorari; adfuit ex edituis unus, loca sancta perscrutans in ordine uicis sue, ne quid accideret, quod seruitutis sue turbaret obsequium. Hic cum non agnitum sibi Dei seruum in loco abdito reperisset; repentino turbatus impulsu, minus ciuiliter attrectatum, non sine uerbis contumelie, uiolenter a templi ambitu et irreuerenter extrusit. Ille intra patientie claustra se continens, in spiritu mansuetudinis portat iniuriam, calumnias despicit, molestie reluctatur. Non recedit ab opere sanctitatis excitatus opprobriis; sed in hymnis, et psalmis, et canticis spiritualibus, cordis  et uocis ministerio consonante, seruitutis sue pensum Domino cum omni humilitate dependit. Retunditur et hic antiquus illusor, et illuditur ei iudicio ueritatis, quia reportat humilitas allisa solatium, et in desiderio cordis sui fraudulenta non requiescit impietas.

19. [CAP. IX.] Cum ergo sic exclusus, in gradibus ascensionis pro foribus ecclesie resideret; post orationis cursum, post pietatis lacrymas, et amoris intimi  sancta suspiria, subito raptus, in excessu mentis B. Petrum uidet propter assistere, aspectu leto, serena facie, claritatis habitu renitentem. Hic post uisitationis pie munus exhibitum, post communionem suauis alloquii, post familiaritatis sancte lene solatium, reflectendum denuntiat iter in Gallias; ut in agro Domini laboret attentius, et super messem, que multa succreuerat, promptus minister inuigilet. Ille celesti certificatus oraculo, et apostolice uocis roboratus hortatu, uiam conuertit in Gallias: et quod a mandatis intelligat, opere protestatur.

20. [CAP. X.] Regnabat in Galliis ea tempestate Lotharius  , uir strenuus in rebus bellicis, non minor uirtute quam gloria, et Christiane fidei propugnator insignis. Hic quartus a Clodoueo (quem B.  Remigii [ preferebat in potestate clementiam, morum titulos in eminentia dignitatis, in abundanti rerum prosperitate gratiam mansuetudinis exigebat. Colebat in reuerentia pastores Ecclesie, donariis frequentibus et prediis ornabat ecclesias: et regni gloriam continuis propagabat augmentis. Ad eum cum beati uiri celebris emanasset opinio, gloriosis uiris Audeno  et Eligio non segniter adnitentibus, qui inter aulicos principes adhuc in seculari habitu non mediocriter eminebant, euocatur ad regem: et pontificali auctoritate premissa, uoluntate principis, et magnatorum probante consensu, in officium predicationis ordinatur episcopus, sicut mos illius temporis  exigebat, et ad disseminandas in gentibus euangelicas sanctiones, ad propalandum Christi nomen incredulis, ad ponenda fidei fundamenta, cum omnium fauore et gratia destinatur.

21. uir sanctus impositum suscipiens reuerenter officium, studet opus euangeliste diligenter implere: studet omnibus uerbo proficere, pariter et exemplo: studet ad lucra spiritualia talentum sibi creditum fideliter erogare: studet annonam fidei, fidem nescientibus dispensare cum gratia, et ab idolorum cultibus ad ueritatis uiam reuocare satagit aberrantes. Et, quia redemptionis eterne gratiam predicat, captiuorum redemptioni miseranter insistit, ut in eis mundane pariter et diabolice iugum seruitutis absoluat, et predicationi sancte pondus et gratiam  conferat estimatio 715 pietatis. Si quos autem infra pueritie terminos redemptioni casus assignat, purificatos unda baptismatis, studiis applicat litterarum, ne confundat indisciplinatio renascentes, uel obruat ignorantia promouendos. Ex his postea nonnulli, beati Patris adnitente subsidio, facti sunt ueritatis assertores egregii, sacerdotes electi, doctores Ecclesiarum, et prelati monasteriis sancti uite monastice professores.

 22. [CAP. XI.] Dum commerciis talibus uir beatus ordinationis sue coronat initia, ab illustri uiro, quem supra memorauimus, Audeno, ad consecrationem monasterii, quod iussu predicti regis  instruxerat, inuitatur. uocatur B. Faro  Meldensis episcopus, et ad opus destinatum cum B. Agilo  fideli opera consummandum diligentius elaborat. Cumque omnibus rite peractis ad altaris consecrationem sancti pontifices accessissent, inequali positione locatum superpositum marmor apparuit: differunt ad horam sancta mysteria, correctionem parant inequalitatis inuente; et ad reformandum mense decliuis statum uigilanter intendunt. Quam loco motam sancti uiri dum sustentarent manibus, et inconsideratius attrectarent, defluxit in terram  subito marmor elapsum, et allisum uehementius in duas partes subita diuisione dissiliit. Turbati et conterriti uenerabiles uiri, non mediocriter contristantur, et casus urgentis incommodum uerbis ceremonie prosequuntur. Tunc B. Amandus cum beatis Farone et Agilo, spe de Domini pietate presumpta, cum lacrymis in orationem procumbunt: et affectu penetrante celestia, solatium tristis incommodi, de Patris eterni clementia prestolantur. Surgentesque ab oratione, signo super lapide uiuifice crucis emisso, reconsolidatum  marmor, in integritatem pristini tenoris aspiciunt; sed ad signum uirtutis, signique memoriam, uirgula subtilis in medio loco scissure, tanquam lineare discrimen  apparuit. Fit de diuino munere solemnis gratulatio, consecrationis opus in gaudio consummatur, et aguntur uberes gratie tam celebris misericordie prestitori. Audenus igitur uir illustris, ne tam dignum opus, uel uetustas absumeret, uel occultaret obliuio, predictum marmor litteris iussit eminentibus insigniri, certo sensu continentibus, altare presens B. Amandi fuisse ministerio consecratum. Locum preterea, Ierusalem  precipiunt sancti Patres ab incolis appellari, propter crebras reuelationum spiritualium uisiones, et assiduas miraculorum beneficia que dignabatur in seruis suis diuina pietas ibidem multipliciter operari.

23. [CAP. XII.] Inde, ne quid a titulo glorie, ne quid a cumulo mercedis excideret; ad loca remotiora,  et irretitas idolorum cultibus gentes, dilectus Deo et hominibus B. Amandus egreditur, ad dandam scientiam salutis plebi Domini in remissionem peccatorum eorum, ut lumen Christi splenderet in tenebris, et notum fieret salutare Domini, et reuelaretur infidelibus iustitie cultus, et gratia ueritatis.  Hic labor, hoc studium uiri Dei, huic operi diebus insistit et noctibus, et lucris spiritualibus ampliatur, Domino cooperante et sermonem confirmante sequentibus signis.



CAPUT III. S. Amandi secundum iter Romanum. Gandenses aliique instructi.

24. [CAP. XIII.] Nunquam de se uera presumit humilitas, et quo altius in arcem uirtutis euehitur, eo arctius sua in se excrementa recolligit, et his existimat se minorem, quorum dicitur estimatione sublimior. Poterat sufficere uiro Dei celestis auctoritas, et apostoli Petri fidelis indictio, quo mandante, predicationis onus opusque susceperat. Sed ne presumptionis notam liuoris ei genius infligeret, si  absque uicario Christi, Christum euangelizaret in gentibus, iterato Romam tendit itinere: et apud summum pontificem, laboris et intentionis sue summam, cum subiectionis humilitate depromit, cordis affectum uerbo scintillante prosequitur, et sancti desiderii flammam, summi Patris ingerit sanctitati. Dominice messis opulentiam docet operariis indigere, et subuentione paterna suam postulat indigentiam subleuari. Deo dignus antistes, uiri Dei miratur zelum, probat industriam, doctrinam commendat, propositum ueneratur, laudat instantiam, labores extollit, compatitur periculis, profectibus delectatur. Ad supplementum igitur consortii uel laboris, probabiles et industrios uiros, Landoaldum  archipresbyterum, et Amantium leuitam, segregatos in  opus ministerii sancti, cum aliis quorum nomina non tenemus, 716 auctoritate apostolica cum B. Amando delegat in Gallias. Ille uoti compos, cum benedictione Patris ab Urbe digrediens, Centumcellis subuectione nautica deportatur, spe magna concipit, et fidelis collegii plenitudine gloriatur.

25. [CAP. XIu.] Letis semper imminet transgressor antiquus; et aspergine feculenta maculare nititur gaudia beatorum. Orationi circa uesperam more solito uir Domini secretius incumbebat; cum subito malignus spiritus, unum de pueris arreptum, concussione ualidat, trahebat in pelagus suffocandum. Ille timore noctis et hostis horrore circumdatus, stridore terribili, quoad poterat, Christi nomen frequentius inclamabat, Christi flebiliter implorabat  auxilium, Christo se fideliter commendabat. Insultatorie peruasor  iniquus clamanti respondit: »Quis esset hic Christus, cui se tam sedulo commendaret?« Quo tacente, ad hanc uocem uir beatus infremuit, et clamore ualido puero subintulit dicens: »Responde, fili: Christus qui natus est de uirgine,  qui pro nobis passus est, et resurrexit a mortuis.« Ad uocem confessionis demon confusus euanuit, et merito sanctitatis puer ab imminenti naufragio liberatur.

26. [CAP. Xu.] Ascensa dehinc naue, Thyrreni legit equoris plagas, et sinuosos littorum pretercurrit anfractus. Cumque secum in naui residentibus, ut moris habebat, tanquam pincerna celestis, diuini uerbi nectar infunderet, improuiso piscis magnus occursu nauigantium se conspectibus intulit, et uicinis incursibus naui cepit insistere. Quem gnara piscandi turba diligentius intuens, uenationis equoree circumuoluit et extulit armamentis. Leta igitur diuino muneri gratias agit: et in commune de tam solemni preda, refectionis subsidia preparantur.  Epulantur et gaudent, et ducunt in letitia diem festum, iucundi successus grata stipendia celebrantes. Incerta sui est semper mortalis infirmitas, et sicut causas, sic rerum minime comprehendit euentus. Inter epulas et uerba letitie, subito facies maris inhorruit, celum triste sole subducto migrauit in tenebras: et uehementius incumbens spiritus procellarum, uiolentia turbinis, et undarum crebris incursibus, letantium mentes et statum securitatis absorbuit. Deuoluitur in pelagus quidquid ad uictualia seruabatur, iactantur sarcine, uasa cum utensilibus exponuntur, uacuatur nauis omnibus, ut undosa cacumina saltu leuiore supernatet, et rebus perditis sola saltem possit uita seruari. Ubique metus, ubique mortis imago plurima, nec nisi suprema  cogitat miseriarum comes desperatio. Supplicant igitur uiro Dei, ut partes suas apud misericordiam iudicis interponat: et pro communi periculo, precum uictimas offerat Redemptori. Consolatur attonitos uir beatus, et toto corde conuerti monet ad Dominum et salutis euentum de Omnipotentis sperare clementia. Inde ad orationem conuertitur, familiare in omni tribulatione refugium, et pro sua suorumque salute, preces summe porrigit maiestati. Celum pulsat affectibus, deuotione transcendit excelsa: et ualido mentis incessu, Patrem misericordiarum, et totius consolationis Deum, ad remedia solite pietatis inuitat.

27. [CAP. XuI.] Inter orandum uir Domini subitum  rapitur in soporem, et in labore spiritus uehementi, carnis subsidit infirmitas. Adest celestis clauiger quiescenti, et in secretarium misericordie, per ostium blande consolationis inducit, dicens ei: »Surge, Amande, ne timeas, non peribis: et euadent periculum, quos tibi necessitatis huius societas aggregauit.« Hoc dicto, somnus pariter et procella dispergitur, et tranquillitatis optate refulget leta serenitas. Mane itaque facto, naue dimissa, refunduntur omnes in aridam, et de liberatione sua gratias exhibentes, ad propria diriguntur. Gloriosus Deus in sanctis suis, qui clamantem ad se seruum suum tam misericorditer audiuit, adiuuit potenter, efficaciter  liberauit. Dignus et ipse preconio, cuius insigne meritum, uita laudabilis, opus egregium, tantum de Domini sui gratia meruit obtinere; ut non sibi tantum, sed et aliis proficeret ad salutem et exsurgens in exitium commune triste periculum, orationis sancte beneficio propulsaret.

28. 717 [CAP. XuII.] Interea uiam uniuerse carnis ingrediente Lothario  rege, successor ei constituitur Dagobertus sicut regiminis, sic uirtutis et pietatis paterne strenuus imitator. Quo regnante, B. Amandus ab urbe regrediens, ministerium uerbi, sicut assueuerat, cepit diligentius exercere, et animarum lucra profectus diuini muneris operari Huius rei gratia, Gandauum progreditur, et sterilitatem gentis incredule, fecunditate diuini germinis  satagit adimplere. Hic, ut liberius securiusque possit in euangelice sationis opus assurgere, interueniente sancte recordationis Aicario Nouiomensi pontifice, a prefato rege suscepit epistolas, ut nullus uerbum uite, iugum fidei, sacramenta gratie detrectaret: sicque Regi celesti, rege militante terreno, uelociter curreret sermo sanctus, et in exitium mortis, iugulumque diaboli, duo gladii conuenirent, quia felix est et iucunda communio, cum ad classicum militie spiritualis erigitur terrene satellitium dignitatis.

29. [CAP. XuIII.] Populus autem ille, sicut ubere glebe, sic ubertate gratie sterilis et ieiunus, fanatici erroris cultibus et idolorum sacrificiis insistebat. Sicque instigante salutis aduersario, dura fronte, et indomabili corde, pacis eterne consilium  respuebat, et salutaribus monitis, ceruicoso reluctabatur annisu. Satagebat nichilominus uir Domini, studio pertinaci et iugi opera, ut in diuersoria mortis inductos, in regnum uite per gratiam sanctificationis educeret. Renitebatur impietas pietatis obsequiis, et ministrum uite frequentibus ad mortem trahere moliebatur insidiis. Ille spreta sui corporis morte, sepenumero cesus, affectus contumeliis, pulsatus iniuriis, opprobriis lacessitus, frequenter precipitatus in flumen, ab ipsis etiam mulierculis, persecutionis iniuriam sustinebat. Quarum quanto est fragilior sexus, tanto est nequior sensus, tanto affectus improbior et procacior solet esse malitia. Fratres itaque qui eum, nimia eius deuincti  caritate, secuti fuerant, et in opere Dei prestabant familiare contubernium, timore mortis, et inedie squalore compulsi, fracti animo recesserunt, relicto eo ad propria remeantes. Ille, ne quem grauaret, et sine sumptu poneret Euangelium, propriis manibus laborabat, unde uiueret, et ut pro facultate ministraret necessitatem patientibus.

30. [CAP. XIX.] Nihil est tam arduum, tamque difficile, quod non expugnet opera pertinax, et frequens lima complanet; maxime cum diligentie comes gratia suffragatur. Aperitur tandem laboribus sanctis ostium grande, et magnatis ad fidem cum populo confluentibus, uir sanctus in uirtute Dei confringit  idola, templa destruit, altaria demolitur, cultum misere superstitionis excludit, et abdicat decepte gentilitatis errores. Ad laudem igitur et gloriam nominis Dei uiuifice crucis erigitur triumphale uexillum: mutato ritu, pro fidelibus offeruntur hostie salutares; et carnificini libaminis cruore sublato, religionis catholice cultus eucaris instauratur. Aedificatur in eodem loco fidelium sumptibus fabrica celebris, que in fidei domicilium solemnibus edita sacramentis, sub apostolorum Principis honore et nomine, B. Amandi ministerio consecratur. Construitur item altera cultibus diuinis ecclesia, in loco quem Blandinium uocare consueuerat uoluptatum sectatrix prisca gentilitas: eo quod blanditiis lenis, et amenitate precipuus uideretur. Ubi Deo seruientium  probata constituens officia clericorum, cure pastoralis officium, discipulo suo uiro uenerabili tradidit Floreberto. Sub illius felici magisterio, S. Bauo secretum uotiue reclusionis intrauit, postquam a uanitate seculi B. Amandi predicatione conuersus est, et ecclesiastico ritu, benedictionis gratia tonsuratus. In qua, uigiliis, ieiuniis, orationibus conuenienter intentus, se ipsum Deo Patri hostiam uiuam, sanctam, beneplacentem, iuxta institutionem uiri Dei satagebat fideliter exhibere.

31. [CAP. XX.] Gloriosa semper et efficax circa suos diuina dignatio bonis meliora supponit 718  , et optima perfectionis coronat accessu. Magna et admirabilis Amandi gloria in salutari sancto:  gloriam et decorem magnum posuerat Dominus super eum; sed quanta fuerit uirtutis eius, sanctitatisque perfectio, sequentis attestatione miraculi declaratur. Ad urbem Menapiorum  , que Tornacus uulgato nomine dicitur, uir beatus ascenderat, patriam gloria sanctitatis illustrans, et gratiam suauitatis infundens populo iam credenti. Residebat ibi comes Dotto iudex a rege delegatus in prouinciam, ut publicis actionibus ordinem, finem controuersiis, iudiciis formam, culpis supplicia, iusta merentibus exhiberet. Sedente eo pro tribunali, uir a lictoribus exhibetur, corruptus infamia, correptus in culpa, miserabilis pena, cui mortis sententiam populus terribiliter inclamabat. Iudex, sicut paulo truculentior et indulgens ire iusto amplius erat, ad clamorem  plebis, in miserum, suspensionis ferale iaculatur edictum. Sed uir beatus, qui totus semper in Domino misericordie uisceribus affluebat, miseratus addictum, partes suas apud iudicem suppliciter interponit, preces pro absolutione porrigit perituri, et dari sibi postulat animam, quam sententia supreme damnationis inuoluerat. Obstinationem plerumque parit elatio, et immitis nascitur de obstinatione contemptus. Immobilis manet animositas iudicis, nec meritum sanctitatis aduertit; sed precum supplicatione reiecta irreuocabiliter manere decernit, que semel fuerat indicta damnatio. Igitur ad patibulum  miser trahitur, miserabilior cruciatu, quam diffinitione crudeli; sicque iam totus fere plagis absumptus, ut non homo, sed cadauer ereptum bestie uideretur.

32. Mens humilis non confunditur ad repulsam; sed in illius miseratione respirat, qui non derelinquit in finem, nec precem pauperis auersatur. Mox a facie iudicis uir sanctus egreditur, et ad locum supplicii cum festinatione procedit; sed misericordie gressus, manus apparitorum uiolenta precesserat, et extorta laqueo uita, carnis ac spiritus obiecerat triste dissidium. Deponit itaque de ligno corpus exanime, et ad cellam, in qua orare consueuerat, iubet assistentium manibus deportari. Hinc amotis omnibus, orationi totus incumbit, prodit ab intimo pectore sancta suspiria; rigat faciem piarum profluuio  lacrymarum, et totis anime uiribus, in occursum diuine miserationis exsurgit, ut ad uitam redeat sic exstinctus, et ad salutis remedia denuo reparetur. Non preciditur a fonte riuus, nec uena beneficio proprie fraudatur originis. Pius affectus in amplexum pietatis, obuia benignitate colligitur, et petitionem filii non auertit paterna dignatio. Redit transfuga spiritus in ius possessionis erepte, et rediuiuis donata sensibus, caro mortua suscitatur, exclusis tenebris lumina reuoluuntur in lucem, et corporis ingesti rigore laxato, in pristini sermonis lingua, renouatur officium. Mane itaque facto, conuocatis fratribus, aquam uir sanctus iussit afferri, ut uulnerum sordes, ut fluxi cruoris asperginem, minister  deuotus ablueret, ne quid pietatis deesset officio. Credunt ad obsequium funeris, ablutionis exigi famulatum, et donandum corpus existimant beneficio sepulture. Sed ingressi cellam, colloquentem pariter, et assidentem uiro Dei, quem defunctum reliquerant, non sine stupore, et admiratione conspiciunt, magnificantes in opere tam solemni misericordiam Redemptoris. Quos uir sanctus humiliter obsecrat et obtestatur in Domino, ne publicent hoc secretum; sed silentio supprimant cautiori, quod non de merito fragilitatis humane, sed de indulgentia fuerat diuinitatis exceptum. Mens etenim sancta, nunquam ab humilitatis tenore dissiliens, nichil aliud in operibus suis, nisi diuini nominis claritatem, nisi celestis regni gloriam requirebat; humani  fauoris illecebras et hominum laudes, tanquam uirus exsecrabatur horrendum. Loto igitur corpore, sic carnis scissuras, et hiantia uulnera solidauit, ut nullum superesset de pristina corruptione uestigium. Muneratum taliter remittens ad propria, sanum parentibus et incolumem resignauit.

33. [CAP. XXI.] Frustra queritur latebra, cum fama loquatur in publicum, nec caret ornamento glorie, quem glorificare maiestas eterna disposuit. Crescit in dies, lateque diffunditur amabilis Amandi nomen et gloria, et tanquam de promptuario luminis, gloriosus emicat de tanti admiratione miraculi  magnificentie clarioris sincera serenitas. De tante uirtutis eminentia gratiam recipit ampliorem: rigore deposito Gentilium, colla pridem dura mollescunt, odiorum sepultis aculeis, persecutionis inuidia defluit in amorem: et malitie uepres dulcorem referunt caritatis. Ceruices spontaneas subiiciunt fidei sacramentis, et profligatis sedibus idolorum, sicut erroris terminum, sic exterminium deferunt feritati. Erigunt preclara Dominice passionis insignia, et in honorem Saluatoris ecclesias, et altaria sancta constituunt, ac fideli obedientia sancti Patris monita prosequuntur.



CAPUT Iu. Conuersio uariorum ad uitam monasticam. Exsilium et reditus S. Amandi. Baptismus S. Sigeberti.

 34. 719 [CAP. XXII.] Erat ex multo tempore desiderans uidere eum B. Gislenus  , qui tanquam sidus eximium, cuius rutilans splendor ab oriente paret in occidentem, celesti ductus oraculo, a Grecie finibus migrarat in Gallias  . Hic cum uiri Dei uisione pariter et alloquio  fuisset instructus, et in opus sanctum continua fructificatione proficeret; occasione sumpta pro dedicatione monasterii sui, quod de nouo construxerat, seruum Dei diligentius studuit euocare, ut cum B. Autberto  Cameracensi episcopo, noui operis fabricam, in gratie celestis habitaculum consecraret. Hic dum sacris mysticis ambo pariter insudarent, et forme uisibilis exemplar fidelium mentibus satagerent conuenienter imprimere, pio conuentus auditu Madelgarius  comes, qui et uincentius  , a seculi uanitatibus ad diuine conuertitur obsequia pietatis. Hic, cum inter palatinos principes clarus et nobilis, regique gratissimus haberetur; mundo renuntians, uiuifice predicationis instinctu, iuxta beati Pontificis salutarem doctrinam, didicit a uoluntatibus suis cor auertere, resistere carnis affectibus  , proprium nil habere; factusque est uoluntarie municeps paupertatis, et sanctitatis laudabile propositum gloriose consummationis exitu coronauit.

35. [CAP. XXIII.] Laudatur arbor a fructibus, et ex odore suo balsama comprobantur. Pretium mercibus species et usus ascribunt, uenustas operis commendat artificem; seruo Dei celebrem compingit  ornatum, quam in Christo per Euangelium genuit suscepte sobolis generosa fecunditas. Inclyta uirgo Aldegundis  , quam forme dotibus et dignitate natalium, morum gratia fecerat et fidelis institutio digniorem, pudicitie procos et copule nuptialis illecebra fugiens, in incorruptionis eterne thalamum peruenire cum titulo uirginitatis ardentius affectabat. Hec clandestine fuge, siluestrisque latibuli beneficio de manibus elapsa querentium, ubi ad Altimontis  monasterium prefatos comperit aduentasse pontifices, desiderium mora corporis non tardante, festinanter ad eos tanquam ad urbem refugii conuolauit. Ad sanctorum itaque procumbens uestigia, quid timeret, edocuit, aperuit quid optaret, quid expediret, petiit erudiri. Cuius animum fluctuantem  B. Amandus diserto sermone reficiens, in arcem propositi celsioris euexit, et imposito sacri uelaminis usu, sponso uirgini sponsam uirginem  consecrauit. Que uoti compos roborata felicius  , Malbodium rediit, ubi primum latuerat. Ibi sancto annitente pontifice, et Dagoberti  regis munificentia suffragante, monasterium construxit Deo seruientium feminarum.

36. [CAP. XXIu.] Simili B. Rictrudis  cum filia S. Eusebia exemplo, gloriosi pontificis monitis animata, munita consiliis, adiuta precibus, euecta suffragiis, Martianis  monasterio, quod sanctus Pater ante fundauerat  , sub eiusdem discipulo Ionatho  abbate, uouit et exsoluit Domino salutaris continentie celibatum.

 37. Filius eius Maurontus  , sancto Patre diuina celebrante mysteria, cum sacris astaret reuerenter altaribus, uidit idem sanctus pontifex apis uolatu caput gyrante circumdari. Concipit hic altius aliquid perspicax animus uiri Dei, et quia ministra dulcoris est, et castitatis mater apicula, fideli coniectat auspicio, perpetue suauitatis in eo gratiam castimonie merito propagari. Dehinc adolescentem secretius euocans, quid uiderit, indicat; quid uisio portendat, edisserit; et ad formam propositi sanctioris  inuitat. Ille licet amicis suadentibus, et matris conniuente consilio et hereditatis orbate prouocante defectu, propensius ad coniugii copulam traheretur; ruptis necessitatum uinculis, salutaribus  monitis animum pariter et caput inclinat; et prestito solemniter continentie uoto, iuxta morem ecclesiasticum, beati pontificis ministerio tonsuratur, et diuinis efficaciter totus mancipatur obsequiis.

38. [CAP. XXu.] Nihil relinquit intentatum sancta sedulitas, nec difficultatis obiectus affectum uere pietatis elidit, uel amori sancto 720 generat diffidentiam res timoris. uir itaque, ne quid sibi apud Dominum meriti defluat aut fauoris, non sibi parcere proponit, ut saluti consulat aliorum, et ut congreget pereuntes, offerre proprii sanguinis hostiam non recusat. Igitur ad Sclauos iter  dirigit, quibus necdum fuerat annuntiatum de Christo, ut in castra fidei colligat alienos, et ad gloriam Regis eterni sub  signis doceat militare celestibus et tyrannicis Satane legibus reluctari. Sed non est omnium fides, nec obediunt omnes Euangelio, quia non capiunt tenebre luminis sacramentum; nec sementi congruit terra, que non humoris proprii fecundatur impendiis. Paucis tamen ad fidem conuersis, uerbi diuini curam delegat, et ministeria sacra disponit, ne quid posset deesse saluandis. Ipse uero ad proprias oues reuertitur, cum pertinaciter et promiscue cetera turba in errorum suorum iaceret inuolucris, nec sibi uideretur idoneum, si margaritas Domini mitteret ante porcos, et sanctum canibus erogari. Excuso itaque in eos iuxta Domini preceptum puluere pedum, commeatu felici euocatur in Gallias, et predicationis opus repetit intercisum.

 39. [CAP. XXuI.] Interea Dagobertus ingentibus uictoriis, et rebus supra fidem prosperis factus elatior, a uia iustitie cor deflectit in facinus, et flagitiis inquinat regiam dignitatem. Coniugii uiolat sacramentum, et reiecta uxore legitima  , in assumpte pellicis demigrat amplexus. Quod ubi ad sancti pontificis processit auditum, merore conficitur, innocentie statum, ruinam uirtutis, regie maiestatis iniuriam, notam feralis exempli, mentis anxietate prosequitur. Et quia iustus, ut leo confidit, et probata uirtus corripit insipientes, ingreditur audacter ad regem, sicque hominem corripit, ut gradui deferat, et sic uerbum reprehensionis exponit, ut nec offense locum perquirat aut gratie. Leonis  feritas non uerbere, sed blanditiis regitur; regia dignitas non reprehensione corrigitur, sed prosilit in furorem. Ad monita uiri Dei, regis animus contumescit in iram; diuinitatis honore calcato, pietatis eliminato respectu, iubet a regni sui finibus ministrum ueritatis excedere; confusionis sue reputans inuenire solatium, si uiri Dei remoueat crudelis uindicta presentiam. Ille uocis diuine non immemor: »Si uos persecuti fuerint in una ciuitate, fugite in aliam ,« dat ire locum, et ad interminationem regis egreditur, remotiora  penetrat  loca, reclinatorium pacis exsilio queritans et labori.

40. Nunquam tamen animus exsulat a diuinis; sed uerbum prestat Dominus euangelizanti uirtute multa, et in die nubis et caliginis seruum solatur insontem. Nocenti penas ingerit, et fructu uentris priuat adulteram, quia iuxta uerbum Sapientis: »Spuria uitulamina non dabunt radices altas, et semen ab iniquo toro exterminabitur .« Rex igitur de successione diffidens, repudium mandat adultere, et totus in alios transit affectus: hoc specialiter affectans et sedulis expetens uotis, ne careant sceptra regentibus, nec regia dignitas liberorum posteritate fraudetur. Tertius aptatur thalamus, et secundum regis uoluntatem uirgo nobilis inducitur et  fecunda, que maritum sobole, regnatore subditos, regnum muneret successore. Inter hec Dagobertus non immemor preuaricationis admisse, ad Dominum conuertitur ab erumna delicti, dum cordi eius infigitur terribilis spina iudicii. Eleemosynis peccata redimit, obsecrationibus celum, donariis, altaria confrequentat. Respicit Dominus humilitatem serui sui, et datur ei diuino munere filius, parentum gloriatio, reparatio generis, spei bone titulus, gaudium subditorum. Deliberat ergo letus et anxius pater, cui potissimum committere paruulum debeat, ad suscipienda regenerationis sancte salutaria sacramenta, quem tanti muneris uelit esse custodem, quem tutorem spei sue, quem regie successionis ministrum preparet et altorem.

 41. [CAP. XXuII.] Subit animum multa cogitantis Sancti memoria, solusque apud eum non dubie estimationis iudicio dignus quam maxime reperitur, cui iure debeat tante reuerentie tam dulcis fasciculus assignari. Protinus ex ore regis emissis circumquaque cursoribus, queritur seruus Dei, multoque repertus labore, cum gaudio et exsultatione reducitur. Regredienti Dagobertus hilaris et iucundus occurrit, et iniurie memor et regie dignitatis oblitus, ingredientis uestigia pronus amplectitur, delicti ueniam postulat et errorem suum confessione humili detestatur. Pretiosus Domini confessor, sicut mitis semper erat et humilis corde, plusque ueniam paratus exerere  , quam uindictam,  preuenit humilitatis obsequio sic prostratum, iacentem 721 subleuat et gratiam compensat iniurie. Factus ille de uiri Dei benignitate securior, quid postulet, aperit, et, ut indultum sibi celitus paruulum celestibus innouet sacramentis, multa supplicatione deposcit. uir Domini, qui nichil in mundo nisi Domini uoluntatem, nil nisi celeste requirebat imperium, ne terreni regis familiaritatem tali uideretur usurpare uoluisse commercio, primo quidem renuit; sed agente supplici regis instantia, et idipsum supersuadentibus gloriosis uiris, Audeno  et Eligio  reuerenter annuit postulatis, et pium regie uoluntati spopondit obsequium.

42. [CAP. XXuIII.] Conuenientibus  itaque Aurelianis in unum magnatis et primoribus regni, iuxta regis edictum, deportatur ad baptisterium paruulus sancti pontificis ministerio sacris mysteriis innouandus. Cumque presignatione solemni, iuxta morem ecclesiasticum, catechumenum eum faceret, quante apud Deum uirtutis esset et gratie, diuina pietas in conspectu hominum mirabili declarat iudicio. Puer namque quadraginta ferme ab ortu habens dies, cum, oratione finita, non esset in multitudine tam frequenti, qui locum suppleret idiote, clara  uoce respondit, Amen, et omnium qui audierunt in se oculos et corda conuertit. Mirantur et stupent tam insolitum, tamque solemne miraculum, beatum predicant regem de tam felici suscepte prolis auspicio, puero future probitatis uaticinantur insignia, commendant in rei nouitate bonitatem Dei, meritum uiri sancti, gratiam sacramenti. Renouatur itaque paruulus salutaribus sacramentis, et in nouam transfertur diuino munere creaturam. Fit omnibus communis exsultatio, referuntur ab omnibus gratie tanti muneris Largitori, et cum letitie manipulis singuli reuertuntur ad propria. Sic serui Dei fauor et gratia glosiosus augmentatur, et quo diffusius circumfertur, dulcius enitescit.



CAPUT u. Episcopatus S. Amandi Traiectensis. Epistola S. Martini pape.


43. [CAP. XXIX.] Sane post decessum beati Ioannis  Traiectensis episcopi, feruente circa uirum Dei Dagoberti  regis affectu, electione cleri, petitione populi, honoratorum assensu, comprouincialium uoto, seruus Domini reuerenter et instanter expetitur, renitens et inuitus trahitur ad cathedram, et pastorali cura dignus, omnium uoce et desiderio conclamatur. Ille se honore indignum constanter edicit, oneri se fatetur imparem, non satis utilem cure, minus idoneum dignitati. Sed pietatis subnixa zelo multorum studia conualescunt, et in cathedra pontificali, generali omnium assensu  fauorabiliter collocatur. Indignum siquidem iudicatur ab omnibus, si tam clara sedes, tanti Patris solatio non ornetur, si tantus Pater tanto tempore, sine titulo debeat militare, si tam fideli dulcique consilio domus regia defraudetur. Tam sincere deuotionis instantie uir beatus, querulus, tristis et anxius acquiescit, et quo indigniorem se clamitat, dignior ab omnibus estimatur, dignoque uniuersitatis preconio, sancte humilitatis exhibitio commendatur. Peractis igitur, que in ordinatione pontificis solent et debent solemniter exhiberi, uir  sanctus omni sagacitate et studio satagit honorare ministerium suum, praua corrigens, debilia sustentans, consolidans fracta, sana conseruans, dispersa recolligens. Non exerit typum dominantis in clero; sed forma factus gregis, omnibus se prebet humilitatis exemplum, iustitie uiam, innocentie speculum, castimonie decus, titulum sanctitatis. Aequabilem se prestat humilibus, in elatos rectitudinis erigitur zelo; corrigit in mansuetudine delinquentes; rebelles pie seueritatis animaduersione concludit. Colit diligentia subditos; pares obsequiis, reuerentia summos, recreator pauperum, merentium consolator, plebis delicie, glorie magnatorum, salutis in omnes et gratie propagator.

44. [CAP. XXX.] Sed quemadmodum scriptum  est: »Ecce, qui seruiunt ei, non sunt stabiles, et in angelis suis reperit prauitatem ;« reperta est in ministris altaris et erumnosa calamitas, et inuenta est eorum misera conuersatio ad pondus sanctuarii minus habens. Sacerdotes namque et leuite, qui celestibus ceremoniis arctius deberent et sincerius obligari, respectu diuini timoris abiecto, comessationibus et ebrietatibus, cubilibus et impudicitiis deseruiebant, curam carnis agentes in desideriis, 722 desideria patris sui diaboli, uoluptatis obscenitatibus adimplentes. Angariatur animo uir beatus, et in fortitudinis zelum iusta seueritate se subrigens, constanter resistit errantibus, arguit, increpat, obsecrat opportune et importune, predicat innocentie uiam, et correctionis sarculo de uinca  Domini densitatem ueprium conatur auellere. Non facile medicamini desperata cedit infirmitas, nec libenter uerbum ueritatis recipit indurata malitia. Flammis edacibus salamandra conuiuit, et, que in exitium dantur homini, uitam prestant uenena serpenti. Sic in fecibus suis malesana requiescit impietas, et preuaricationum frutices radicis male germinat infausta fecunditas. Deprehensus in spheram se conuoluit ericius, et attrectantis manum spinarum cruentat aculeis. Sic malignantium rebellis et fraudulenta congeries, non solum monitis salutaribus non obaudit; sed machinationibus noxiis appetit innocentem; et pro subuentionis sancte beneficio, persecutiones excitat et offensas.

 45. [CAP. XXXI.] Rex interea Dagobertus diem  claudit extremum, regnantibus pro eo filiis suis Clodoueo in Francia  , et in Austria Sigeberto, quem B. Amandus de sacro fonte susceperat. Considerans idem uir Domini, suam nichil industriam proficere, nil conferre sollicitudinem, beneuolentiam nil mereri, nisi contradictionum stimulos, et cuniculos odiorum, latere disposuit, et exire de medio nationis praue et peruerse, ne uel illis de rebellione delicti pondus accresceret, uel eorum culpis exigentibus, labor suus infructuosior appareret.  Sed quia sapientis est examinare consilia, et non cito ad noua facili uolubilitate prolabi, sicut per Salomonem dicitur: »Omnia fac cum consilio, et post factum non penitebis ,« directa ad Urbem legatione, laboris suscepti molestias, et desiderium cordis sui B. Martino  , tunc Romano pontifici, signatis direxit apicibus, eius uolens uti consilio, cuius suberat potestati. Quos plenis ueneratione oculis uir Apostolicus, pio perlegens intellectu, plenam consolationis et reuerentie rescripsit epistolam, cohortans eum ad perseuerantie uirtutem, qua fidelium omnium merita coronantur. Iam enim fame discurrente preconio, uite sanctitas, predicationis instantia, gratia uirtutum beato pape innotuerant, et quem Deus perfuderat gratia, sincerius ab  eo et ardentius amabatur. Destinauit preter hoc ei sanctorum pignora, que postulauerat, et synodalium decretorum uolumen egregium, quod quinque  partitum tomis ipse descripserat  , et mandata regi Sigeberto perferenda transmisit. Unde datur intelligi B. Amandum magni meriti, et nominis exstitisse, quem tantus confessor, fidei columna, et uniuersalis Ecclesie Pater, tante dignationis munerauit insignibus, cuius absentem presentiam familiari recolligebat intuitu, quem dignius ea sui parte recolebat et dulcius, quia fidelius atque iucundius amicitie ratio possidetur. Ut uero predicte locutionis nostre assertio, deterso dubietatis nubilo, confirmetur, prefatam epistolam eiusdem pape ad B. Amandum directam, huic nostro sermoni subiungere  placuit, cuius iste modus est:

46. [CAP. XXXII.] Dilectissimo fratri Amando, Martinus  .

Fraternitatis tue, studio pietatis congestam epistolam  suscipiente animus noster releuari cognoscitur: quippe quoniam huius seculi fluctiuagas, atque transitorias despiciens oblectationes, illa que perpetua et sublimia dona pro Domini Dei nostri obsequiis tribuuntur, appetere certum est. Ex relatione igitur, iuxta tenorem tue fraternitatis epistole, latoris presentium, laborum tuorum certamen cognouimus, ex quibus celestis patrie ascensum humilitatis mentibus, atque contritis corporibus, uobis futurorum gaudiorum largienda sunt munera.  Nam, cum sit nulli omnino comparationi cequandum, quod a Creatore nostro pro bonis seruitiis compensatur, dum breui atque paruo temporis spatio finiuntur labores, quos pro dilectione ipsius sustinemus; consideratione refrigerii non oportet libenti animo tolerare presentis uite angustias. Sed, quantum nobis laborum uestrorum operatio magnam  gaudii ubertatem inducit, tantum pro duritia sacerdotum gentis illius conterimur, quod postpositis salutis sue suffragiis, atque Redemptoris nostri contemnentes seruitia, uitiorum federibus ingrauantur. Quibus ad preparandam salutem, quandoquidem tanto nos necesse est importunis predicationibus imminere, quantum perfecte negotiationis, creditorum nobis talentorum duplicat assignatio, atque 723 Dominice uocis ad suscipiendam eius requiem persuadet assertio. Suggestum est namque nobis eo quod presbyteri, seu diaconi, aliique sacerdotalis officii post suas ordinationes, in lapsum inquinantur, et propterea nimio merore fraternitatem tuam astringi, uelleque pastorale obsequium pro eorum inobedientia deponere, et uacationem ab episcopatus  laboribus eligere, et silentio atque otio uitam degere, quam in his, que tibi commissa sunt, permanere; dicente Domino: »Beatus qui perseuerauerit usque in finem .« Unde namque beata perseuerantia, nisi de uirtute patientie? Quia secundum apostolicam predicationem »omnes qui uoluerint in Christo pie uiuere, persecutiones patiuntur .« Ideoque, frater carissime, non uos afflictionum amaritudo a pio mentis uestre proposito coarctet recedere, considerans quanta pro absolutione nostri, et liberatione, Creator Dominusque noster pertulerit, quibusque contumeliis afficiendum tradiderit, ut nos a uinculis potestatis diabolice liberaret.

47. Propterea nullatenus in huiusmodi peccato  delinquentibus, ad destructionem  canonum, compassionem exhibeas. Nam qui semel post suam ordinationem in lapsum ceciderit; deinceps iam depositus erit, nullumque gradum sacerdotii poterit adipisci; sed sufficiat ei lamentationibus, fletibusque assiduis quoad uixerit, in eadem penitentia perdurare, ut commissum delictum diuina gratia exstinguere ualeat. Si  enim tales querimus ad sacros ordines promouendos, quibus nulla ruga, nullumque uite contagium prepediat: quanto magis, si post ordinationem suam quispiam in lapsum ceciderit, et preuaricationis peccato deprehendatur obnoxius, omnimodo prohibendus est, cum manibus lutulentis atque pollutis, mysterium nostre salutis tractare? Sicque huiusmodi semper iuxta sacrorum  canonum statuta in hac uita depositus, ut ab illo, qui mentis interiora scrutatur, nullumque de ouibus errare congaudet, dum aspexerit sinceram penitentiam eius, in terribili iudicio habeat reconciliatum. Ideoque iterum hortamur caritatem tuam, exemplo eius qui pro nobis pati et mori uoluit, promptos  uos in cunctis eius seruitiis permanere. Neque nos pigeat temporales cruciatus pro Christi nomine sustinere; sed emolumenta future remunerationis huius seculi uexationes tolerare persuadeant. Scriptum namque est: »Quid retribuam Domino pro omnibus que retribuit mihi? Calicem salutaris accipiam, et nomen Domini inuocabo .« Tantum enim a nobis exigitur, quantum possumus famulatus nostri obsequia commodare. Cumque cuncta que nobis, ad confortandos fraternitatis uestre animos, poterant ministrare, largiente superne maiestatis clementia, uobis sint procul dubio manifesta, restat ut de aliis que nos per sua scripta consuluit, fraternitati uestre significemus.

48. Credimus etenim ad uos peruenisse, quomodo  in conturbatione recte fidei, et catholice Ecclesie conculcatione, ante hos plus minus  quindecim annos, a Sergio  falso episcopo Constantinopolitano, in auxilio habente  tunc imperantem Heraclium, exsecranda et abominanda heresis pullulauit Apollinaristarum  , et Seuerianorum  , Eutychianistarum  , atque Manicheorum  errorem renouantem. Quam successor eius Pyrrhus  , idemque episcopus, qui ambitionis fastu Constantinopolitanam sedem arripuit, in deterius auxit. Pro qua re sepius apostolica sedes  persuasionibus, contestationibus atque increpationibus plurimis, admonuit eos; quatenus ab huiusmodi errore recederent, et ad lumen pietatis, ex quo lapsi  sunt, remearent. Et non solum hoc facere nullatenus uoluerunt, sed et nunc successor eius Paulus  , temerator fidei, episcopus Constantinopolitanus aliud nequius excogitauit in preiudicio catholice fidei conamen, quasi que a decessoribus suis heretice exposita fuerant destruens, et imperialem typum  , sacrilego ausu, totius plenum perfidie, a clementissimo principe nostro  fieri persuasit, in quo promulgatum est ut omnes populi Christiani credere debuissent. Ideoque necesse habuimus,  ne pro quadam negligentia et animarum detrimento, que nobis commisse sunt, culpa reatitudinis astringamur: cetum generalem fratrum, et cepiscoporum nostrorum, in hac Romana ciuitate congregare. Quorum presentia memoratorum hereticorum scelerosa conscripta examinata, atque denudata sunt, et apostolico mucrone, Patrumque diffinitionibus, uno ore, unoque spiritu condemnauimus; ut cognoscentes uniuersi errorem, qui in eis continetur, eorum pollutione nullatenus maculentur. Unde preuidimus uolumina gestorum synodalium in presenti uobis  dirigere, una cum Encyclica nostra, ex quorum serie omnia subtiliter potestis addiscere, et tenebras illorum nobiscum, ut filii lucis, exstinguere.

 49. Idcirco studeat fraternitas tua omnibus eadem innotescere, ut tam abominandam heresim nobiscum exsecrentur, quamque sue salutis sacramenta indiscere ualeant, atque sydonali conuentione, omnium fratrum et cepiscoporum nostrorum partium illarum effecta, secundum tenorem Encyclice a nobis directe, scripta, una cum subscriptionibus uestris nobismet destinanda concelebrent: confirmantes atque consentientes eis, que pro orthodoxa fide et destructione hereticorum uesanie nuper exorte a nobis statuta 724 sunt. Et Sigebertum precellentissimum filium nostrum regem Francorum, pro sue Christianitatis remedio, consultissime admone atque precare, dirigere nobis ex corpore fratrum nostrorum,  dilectissimos episcopos, qui sedis apostolice legatione, diuina concedente propitiatione fungi debeant, et que in nostro concilio peracta sunt, cum his synodalibus apicibus  nostris, ad clementissimum principem nostrum sine dubio asportari  faciemus, ut nostrorum laborum particeps effectus, mercedis cumulum adipisci ualeat, et sui regni protectorem inuenire eum, cuius causa flagitari dignoscitur. Hoc namque et in eius epistola exhortari eum cognoscimus.

 50. Reliquias uero sanctorum, de quibus presentium lator nos admonuit, dari precepimus. Nam codices iam exinaniti sunt a nostra bibliotheca, et unde dare ei nullatenus habuimus; transcribere autem non potuit, quoniam festinanter de hac ciuitate regredi properauit. His igitur ita prelibatis, que a nobis per epistolam uobis scripta sunt, effectui mancipari fraternitatem uestram hortamur. Deus te incolumem custodiat, dilectissime frater.



CAPUT uI. uariorum institutio. Miracula a S. Amando patrata. Monasteria exstructa.

51. Susceptis tanti Patris admonitionibus, perstitit in ministerio suscepti regiminis uir beatus, de subditorum transgressione graues sustinens doloris  aculeos, et ad salutis remedia sagaci reuocans instantia detrectantes. Sed sicut per Prophetam dicitur: »Curauimus Babylonem et non est sanata ,« sancte medicationis antidotum refugit indurata peruersitas, ut merito posset dicere uir beatus: »Tota die expandi manus meas ad populum non credentem, sed contradicentem mihi ,« qui ambulant uias non bonas, sed post peccata sua. [CAP. XXXIII.] Triennio  igitur ab introitus sui tempore, taliter euoluto, cum suam prorsus circa eos uideret operam profligari: recessit ab eis, priuatus eligens habitare in domo Dei, quam inter transgressores titulo dignitatis excellere. Tutior est enim innocentia paupertatis et priuati secessus abiectio; quam peccatricis opulentie luxus, et  tumentis extollentia potestatis. Ibat igitur amarus animo, in indignatione spiritus sui, malitiam miserans improborum, perditioni timens et exhibens tristi periculo sancte compassionis affectum. uerumtamen manus Domini erat cum illo, confortans eum, que pro sterilitate derelicta, fructus pretiosi rependeret ubertatem.

52. [CAP. XXXIu.] Erat in eadem regione matrona nobilis, Itta  nomine, natalium gloriam conuersationis et morem titulis antecedens. Hec gloriosi ducis Pipini  recens defuncti uiduata consortio, felicis copule triste diuortium, mente lugubri sustinebat. Fit plerumque molestia temporalis propositi sanctioris leta progressio, et aliquando in usum uirtutis  transformatur dura necessitas. Ad arce sinum reuolat columba, cum diluuio regnante non inuenit, ubi pedes porrigat in quietem. Cogitabat et hec sancta mulier inter angores suos, maritali destituta solatio, quomodo Christo soli placere posset, et uotiuum castimonie decus thesauri celestis inferre sacrario, quia secunda post naufragium tabula est in uirginitatis amisse solatium uidualis continentie merito reparari. Diuertit ad eam consolationis gratia uir beatus, inite dudum familiaritatis sancte suadente  commercio. Exhibetur ingredienti comis hilaritas, depromuntur obsequia congrua sanctitati, conseritur modesti sermonis inuicem grata communio. uir Domini ubi ad intime uoluntatis est admissus arcanum, et deprehendere potuit ad quid sancte uidue pia suspiraret intentio, congratulatione fouet, erigit admonitionibus, confirmat exemplis desiderii sancti fidele propositum. Illa sancti pontificis hortatu facta robustior, uoto se castitatis astringit et bene uiuendi arctioribus obligat institutis. Et quia non potest esse amor otiosus, sed quantus sit opere protestatur, beata Itta facultates et predia celesti sponso consecrat quem elegit, et domum suam celesti purificatam sacramento, rogat in Ecclesiam consecrari. Ibique inter sacra missarum solemnia, de  manu sancti pontificis, humilitatis et castimonie signum, sacrum uelamen accepit. Aggregato deinceps ibidem cetu Deo seruientium mulierum locum  ipsum possessionibus ampliauit, et multiplici diuersi generis decorauit ornatu, studens omnibus fieri obedientie et humilitatis exemplum.

53. 725 [CAP. XXXu.] Erat ei unica filia, Gertrudis nomine, que generis et forme dotibus clara, competitores sibi plurimos excitabat, quam pia mater de corruptionis uoragine cenulenta cupiens liberare, crinibus attonsis, et habitu demutato, sacris applicauit altaribus, et obtulit sancto pontifici consecrandam. Affectabat enim quam maxime, ut, quod emarcuerat in radice, germinis integritas exhiberet; et, quod in se non poterat, uirginitatis  in filia titulum possidere. Sacris igitur initiata mysteriis, et mystico redimita uelamine, cepit inter ceteras uirgines excellere plurimum conuersatione, gratia, fide, moribus, disciplina. Nec multo post, diuina operante clementia, Niuiallensi monasterio preficitur, et electionis canonice trahente concordia, uirginum Mater, dispositione sancti pontificis ordinatur. Ubi postmodum plena bonis operibus, et merito uirtutum celeberrima, beato  fine quieuit in Christo.

54. [CAP. XXXuI.] Inde digressus uir Domini, ad monasterium B. Gisleni, de quo actum est, leta profectione dirigitur, susceptusque gratanter a fratribus, salutis annonam poscentibus, hilari dispositione  communicat. Hiatus sepe graues patitur angusta paupertas, et que sibi non sufficit, altari sufficientiam prestare non potest. Non habentibus illis, quod dignum mensa tanti hospitis iudicarent, sanctus pontifex impransus egreditur, non sine multiplici fratrum querimonia, cum penuriam sustineret diues affectus; nec inueniret manus, quod animus gestiebat. Deducitur ergo ad nauem Haine  fluuium transiturus, sicut necessitas postulabat itineris. Iamque sibi inuicem, ualedicentibus uiris  sanctis, Amando atque Gisleno  , subito piscis magnus, quem lucium uocant, de flumine ultro prosiliuit in terram, qui sui magnitudine multos posset reficere conuiuantes. Ad spectaculum noue rei omnes cum exsultatione conueniunt, et auctorem muneris Deum gratiarum actione, et laudum preconio prosequuntur. Releuatur hoc beneficio pristine confusionis angustia, pia compassio sancti pontificis hilaratur, tollitur de medio ieiunii dura necessitas, conuiuium preparatur, et ad monasterium uir Domini cum letitia reuocatur. Facta est ibi inter sanctos Patres humilis et pia contentio, dum Gisleni meritis munus hoc sanctus pontifex imputaret, et ascriberet idem sancto pontifici B. Gisleni simplex et deuota sententia. Fit altercatio  sine rancore, dissensio sine molestia, sine transgressione certatio, et uariatur utrinque iudicium sine preiudicio ueritatis, quia ab animorum pace semper est aliena dissensio, nec ab idem sapientibus uoluntatis unitas uiolatur. Postquam igitur diuini muneris est peracta relectio, cum gaudio reuertuntur ad fluuium, et se inuicem salutantes in osculo sancto, famulante nauigio, per decursum fluminis ab aspectu mutuo separantur. Subuectus  igitur in insulam, que uulgo Canelaus  nuncupatur, Scaldo proxima, nec multum differens a Gandauo, laboris sui reclinatorium breue, cum timentibus Deum uiris ibidem habitantibus habere disposuit.

55. [CAP. XXXuII.] Post aliquanti temporis moram, postquam nomen eius processit in publicum,  ueritatis uiam cepit annuntiare finitimis, et doctrine salutaris beneficio, ab errore uiarum suarum satagebat auertere delinquentes. Sed perit officiositas medici, cum sanari detrectat egrotus, et mente captis ad correctionem uerba sapientie non procedunt. Appetitum negant incole uitalibus alimentis, et uelut tristem uomicam passi, potum salutis stomacho languente reiiciunt. Contemnitur Dei seruus ab impiis, imo in seruo suo Christus abiicitur, qui in illo uenerat querere et saluare quod perierat. Mandat eis libellum repudii Dominus pro repulsa, et in limo profundi deserit contempta clementia desertores, et quia sicut humilitas ueniam, sic penam contumacia promeretur, tanquam in reos maiestatis,  celestis uindicta progreditur, continuoque fere biennio depopulatrix in eos pestilentie plaga deseuiit donec absumerentur omnes, qui superbe uiri Dei felicibus restiterant documentis.

56. 726 [CAP. XXXuIII.] Nec multo post, cum fratres suos, quos ob animarum salutem per diuersa reliquerat loca, uir Domini circumspectione sedula uisitaret, uasconum fines ingressus est, quos idolorum cultibus, et auguriis audierat et uariis erroribus occupari. Cum igitur in conuentu publico, uerbum ueritatis, et salutis ordinem perfide multitudini predicaret, extollens uocem suam quidam de turba,  leuis ac lubricus, de peruersi cordis abundantia, cepit turpes effutire blasphemias, et in seruum Dei fideique doctrinam, non sine cachinno, plena conuitiis uerba nimis absona iaculari. Qui statim correptus a demone, se ipsum propriis morsibus cepit incessere, et lanio factus corporis sui, oris hiatum, quem in sanctum pontificem irreuerenter extulerat, in sui perniciem cepit horribilius aperire. Confitebatur nichilominus inter ipsa sui tormenta, se ob iniuriam serui Dei talia sustinere, sicque ad extrema deductus, procacem spiritum penis urgentibus exhalauit.

57. [CAP. XXXIX.] Inde cum in unam ciuitatum causa predicationis intrasset, ab episcopo loci illius hospitio reuerenter exceptus est. Cuius manibus cum  deuote hospitalitatis obsequio aquam predictus ministrasset episcopus, iussit quod susceptum fuerat, in sacrario reseruari. Sedebat ad portam ecclesie uir multo tempore cecus et mendicans, ad quem pontifex fidelis accedens, ait: »Fili, si credere potes, confide in Domino, et ablue oculos tuos aqua, unde uir Dei Amandus abluit manus suas, et uisum recipies, liber ab incommodo cecitatis.« Ille uerbo pontificis animatus in fide, spem concipit ampliorem, et oppressos nube caliginis oculos ablutionis unda perfundens de tenebris reuocatur in lucem, et solis ministerio fungitur, quod primitus ignorabat. Sic humiles spiritu saluat Dominus, et in uirga furoris malitiam comprimit improborum. Iustoque Dei iudicio, nec a uindicta maledicum liberat confessio  ueritatis, et fidelis a uinculo cecitatis absoluitur. Sic serui sui Dominus clarificat uitam, clarificat opus, meritumque commendat, et se in Amando uiuere, certis demonstrat indiciis.

58. [CAP. XL.] Relictis interim uir Domini uasconum finibus, remeauit in Franciam, ueniensque ad Hildericum regem Francorum, locum postulauit, ubi conuenienter posset edificare cenobium. Qui secundum regiam magnificentiam, predium contulit ei nomine Nanto  . Ibi uir sanctus alacritate prompta, studio pertinaci, diligenti opera, noue plantationis cepit ponere fundamentum, et congregatis in ea filiis gratie apta edificia preparare. Mummulus autem quidam Osindensis  episcopus, moleste  ferens liberalitatem regis, et sancti uiri propositum, ueneno pestiferi liuoris infectus, filios Belial delegauit segregatos in opus malum, qui demolirentur opera sanctitatis, et a predicto loco seruum Dei crudeliter exturbarent. uenientes igitur ad eum loquuntur uerbis pacificis in dolo, et locum in quo aptius edificaret, se demonstraturos in proximo repromittunt. Sequitur ministros nequitie sancta simplicitas, et licet reuelante spiritu, molitionis impie machinam non ignoret, corde tamen et animo ad martyrium deuotus aspirat, et affectat effusione  sanguinis diu protensi laboris exitum coronare. Noluit tamen hoc indicare discipulis, ne uel impedimentum facerent ad extrema tendenti, uel de instanti periculo grauius turbarentur.

59. Cum igitur ad montis supercilium peruenissent, ubi disposuerant carnifices trucidare seruum Dei, in iudicium conuersa iustitia de celo prospexit, flagellans impios et iustum protegens pie defensionis auxilio. Exoritur repentina tempestas, celi facies densatur in tenebras, er caliginis horrore perfunditur, et solis splendorem turbo procellosus inuoluit. Absconditur rerum facies et uniformi confusione conuoluitur, apparitoribus eripitur lumen, et subita cecitate percussi, mortis proxime discrimen horrescunt, crudelitas uertitur in timorem,  transit in supplicationem ferocia, in abiectionem ceruicositas inclinatur, et quem trucidare uenerant, humili poscunt instantia, ut abire liberi permittantur. Mouetur ad indulgentiam pietas uiri Dei, et multo lacrymarum fluore perfusus, orationi fidenter incumbit, et absolutionem culpe postulat miserorum. Aperitur pulsanti ianua misericordie, redit erepta serenitas, sublatis turbinibus status eris reparatur, et resolutis ad lucem luminibus, in usum diurni splendoris, cecitate semota miseri reformantur. 727 Igitur penitentia ducti de liberatione sua gratias agunt, seruum Dei digna admiratione uenerantur, et in pace reuertens, ad propria, magnalia Dei que uiderant, plenius eloquuntur. Sic Dominus  a seductoribus tutauit illum, et uelut aqua decurrens, ad nichilum coram eo deducta malitia, nec flagellum digne seueritatis euasit, nec a misericordie beneficiis exstitit aliena.

60. [CAP. XLI.] Anno itaque circiter  quinto, iam predicti regis Hilderici, dum Lauduni  moraretur, uenit ad eum beatissimus Pater Amandus, et agente Deo, gratiam inuenit in oculis eius. Ad dilatandum itaque diuini cultus obsequium, et propagandum regularis ordinem discipline, nobile predium Barisiacum nomine, cum omnibus eius pertinentiis, regia liberalitate, et debita libertate beato uiro contradidit, quod benigne cum gratiarum actione suscipiens, pro loci et temporis opportunitate, monasterium inibi dispositione congrua collocauit,  congregatisque in eo Deum timentibus uiris, et Christi professis militiam, uenerabilem et Deo dignum Andream  discipulum suum prouida dispensatione prefecit, successorem sibi in Elnonensi monasterio mox futurum.

61. [CAP. XLII.] Cumque, ut moris habebat, euangelizandi gratia loca finitima circuiret, Ressumthum uenit, quod in pago Beluacensi, super Aronam fluuium situm esse dignoscitur. Erat ibi mulier infidelis, que perfidie penas, cecitatis sustinebat incommodum:  et propter opera tenebrarum, tenebris addicta, plenam mortis imagine uitam ducebat inutilem. Ingressus ad eam uir Domini, causas infortunii siscitatur, quod sibi iuste accidisse pro demonum cultu, et auguriorum obseruatione mulier anxia confitetur. Dehinc signo quo preualet, ostendit arborem, sub qua profanis ritibus imbuta, demoni consueuerat immolare. Cui uir sanctus: »Si uis, inquit, pristinam recipere sospitatem, prima in contemptum superstitionis, ad excidendam arborem mitte securim, et a cecitatis horrore sanaberis.« Credula mulier uiro Dei, puelle sue deducta ministerio, prompta ferrum librat in arborem; et quod propria uirtute non expedit, astantium manibus monet et gratulatur impleri. Stans igitur super eam  uir Domini, inuocato Dei nomine, crucis signo, luminis tetigit officinas, et ad lucis officium diuina gratia reformauit. Dehinc qualiter amodo uiuere deberet instructam, docuit in timore Dei, omni custodia seruare cor suum, et actus uite sue diligentius custodire, ut sicut exterius lumen in capite, sic interior splendor ueritatis radiaret in mente. Mulier igitur ad monita sancti pontificis edocta fideliter, et in omnibus facta correctior, in sanctitate et iustitia uiuebat coram Deo omnibus diebus uite sue.



CAPUT uII. Tertium iter Romanum S. Amandi. Laus Elnonensis monasterii.

62. [CAP. XLIII.] Circa idem tempus  , disponebat  uir sanctus, Romam iam tertio proficisci, ut labore peregrinationis, et orationum fructu, sicut initia sua dedicauerat, sic extrema uite tempora promoueret. Aggressus iter, ad domum  B. Humberti hospitandi gratia declinauit. Susceptus ab eo est cum omni reuerentia caritatis, et omnis humanitas in procuratione diligenter exhibita. Requirit inter conuiuandum uir sanctus ab hospite, si cum eo uelit suscepti laboris pondus insumere, si laboris uelit communicare mercedi, et apostolicis se presentare liminibus. Annuit B. Humbertus, et sequitur sancti pontificis cum omni hilaritate consortium.

63. Quadam uero die, sicut mos est itinerantium, dum prandendi causa iuxta siluam uie proximam  consedissent, egrediens ursus, animal illud decerpsit, quo sarcinas deportare consueuerant. Quem uirtute diuini nominis alligatum deducunt ad sarcinas, et loco iumenti utuntur, in suppellectilis domestice subuectione, et uectorem faciunt de raptore. Sic accedentibus ad Urbem uiris Dei, familiari colloquio Romanus pontifex, edoctus ab angelo ministerio cursoris occulte denuntiat, ut absoluant ab hoc ministerio feram, ne pompatice magis quam religiose uideantur ingredi ciuitatem, que religionis et honestatis  caput esse debet in gentibus; neue spectaculi nouitate concursus moueant populorum, et omnium in se uoces et ora conuertant. Apostolice iussioni sancti Patres obediunt, et absolutam ab iniuncta obedientia feram, ad saltuum latebras 728 redire permittunt, subinde respectantem et obsequium suum signis, quibus poterat, exhibentem. Inde ciuitatem ingressi, digne ac reuerenter excipiuntur a summo pontifice, peractisque omnibus ad que uenerant, et perquisitis sanctorum suffragiis, ad propria cum gaudio reuertuntur.

64. [CAP. XLIu.] Diuertente B. Humberto Maricholas, uir Domini Amandus secessit Elnonem, quem sibi locum Dagoberti regis munifica manus  dudum concesserat; et ad amplificandum diuinitatis  cultum, donatione solemni liberaliter assignarat. Locus ipse intra Menapiorum positus fines, Propontiis, Neruiisque conterminus, sicut regni Germanici et Romani finis est imperii, sic Belgice Rhemensis portio, sic limes dignoscitur esse Francorum. Hic duobus in unum conuenientibus fluuiis, Elnone et Scarpo, spatiosus in medio distenditur angulus, circa quem fluentis irrigua prata, pascualis ubertas, et piscatio fecunda porrigitur, dehinc apta uenatibus silua, recessus productioris offertur. Gleba nec apprime fertilis, nec ieiuna; lactis et mellis copiam prerogat usibus incolarum. Huc Dei seruus adueniens, presago mentis intuitu, reclinatorium laboris, pacis domicilium, quietis habitaculum, titulum consummationis  habere disposuit. Sed quia religioni congrua nondum illic edificia collocarat, sollicite considerare cepit, ubi edificationis noue fundamenta disponeret. Ingressus itaque predicte intercapedinis angulum, cepit dumeta precidere, conuellere frutices, eradicare carecta, et fluuialium demetens arborum stipites, et arundineta demoliens, natiuo terram uellere spolians, pristine densitatis horrorem complanauit in aream, et regularibus officinis locum preparauit aptissimum. Iactis itaque fundamentis, in honore apostolorum principis Petri fundauit ecclesiam, quem precipuum sue predicationis auctorem, laboris ducem, molestie consolatorem, frequenter habuerat. Exstruxit hic ardenti studio conuenientes monasterio ordinis officinas, que  nec susperflue curiositatis ambitum, nec attrite paupertatis angustiam redolerent. Inde retia laxat  piscator sedulus in capturam, et strenuos undique colligit cepti operis adiutores, et institutionum regularium prouisores fidissimos. Conueniunt ad eum uiri spiritu feruentes, zelantes legem Dei, mandata uite propensius amplectentes, et erectam diuini seruitii scholam celebri prosequentes instantia. Gaudet pastor fidelis de boni gregis augmento, et inuicem grex deuotus sub tanti Patris regimine, de bonorum communium profectibus hilarescit. Inde nouam a fundamentis in honore B. Andree apostoli fabricari iussit ecclesiam, quam dignis Deo famulantium decorauit obsequiis. Ipse tanquam dispensator egregius, nunc exteriorum suscipit turbines actionum, nunc ad interiora uelaminis non sine orationis incenso, et sancti feruoris igni progreditur,  ut audiat quid in suo loquatur Dominus Deus, et in seruos eius pacem postulet et profectum.

65. [CAP. XLu.] Non multo post hec elapso tempore, secundo rediens ab Urbe S. Humbertus, ad uisitandum uirum Dei descendebat Elnonem. Cumque iam loco propinquaret, accessit  angelus Domini ad B. Amandum, monetque, ut egrediatur obuiam seruo Dei, et quanti sit apud Deum meriti, signo, quod uertice pretendit, agnoscat. Egreditur uir beatus, et de tanti hospitis gratulatur aduentu, et dato pacis osculo, caput eius retegens radiare conspicit in uertice signum crucis, quod non tamen dabatur omnibus intueri, nisi quorum diuina uirtus oculos illustraret. Fit communis inter eos, ingensque  letitia, que non adulationis fucum, sed sinceritatis sancte spiraret indaginem; nilque referret insolitum, quod non utriusque proposito, quod non sanctitati, non ordini conueniret, nec posset hospitalitatis sancte legibus reluctari. Perendinato apud eum quanto libuit spatio, post exhortationis mutue collationes sacras, post dulcia pietatis sancte colloquia, data inuicem benedictione, B. Humbertus cum gaudio refertur ad propria.

66. [CAP. XLuI.] Erat in cenobio Elnonensi 729 prepositus quidam, Chrodobaldus nomine, fratrum deputatus  obsequiis, et exteriori cure sancti Patris assignatus imperio. A quo mandatum suscipiens, ut potum fratribus tempore congruo iuxta solutum ministraret,  iusta mandantis contempsit edictum. Sed uindictam iusti iudicis non euasit. Ad excusandas excusationes in  peccatis, ad uirum Dei parabat ascendere, ut obductionis uelo contumaciam sui reatus obnuberet, cum subito paralysis horrore conuoluitur, profligantur sensus, hebescit memoria, uisus caligat, hebetatur auditus, omnibusque in illo premortuis membra, uitalis adhuc spiritus in solo pectore palpitabat. uoce tamen et nisu, quo poterat, confitebatur instanter, quod inobedientie culpa tantis illum malis ingesserat. Impositus igitur naui ministerio fratrum, cursus fluminis deportatur Elnonem  . Nuntiantur hec uiro Dei, qui subridens dixisse fertur: »Adhuc sustinebit maiora; quia iactantiam sequitur, et obedientie gratiam non attendit.« Dehinc per fidelem presbyterum fragmen panis et modicum uini data benedictione dirigit, et ut his reficiatur edicens,  mandat ut obuiam sequenti die, se uisitaturo sine cunctatione procedat. Gustata prepositus benedictione Patris, pristine redditur sanitati, et reparat obedientia uires, quas inobedientie reatus abstulerat. Sequenti die, uenienti ad se seruo Dei, leto se representauit occursu, postulans ueniam pro delicto, et beneficio gratias referens. Miratur uniuersitas fratrum, quod sanum uident, et uegeto corpore, quem quasi exanimem alienis manibus illatum uiderant misere decumbentem. Agitur in commune laus Deo, et sancti Patris uirtus ac meritum gloriosius predicatur. Ipse autem correptum blande ac leniter fratrem Martianas remittit, et hortatur, ut in reliquum sibi caueat, et actus suos satagat utilius reformare.

 67. [CAP. XLuII.] Interea B. Florebertus, quem Blandiniensi monasterio iam dudum ipse prefecerat, appositus est ad patres suos  , ingressus in gaudium Domini sui, immortalitatis regnum sortitus et gloriam. Fratres autem loci pari uoto, et unanimi uoluntate legatione transmissa, supplicatione qua preualent et obsecratione non ficta, pulsant paterne pietatis affectum, ut ad eos declinet uir sanctus, prouideat monasterio quod fundauit, enutriat filios, quos de spiritali generatione suscepit, riget uberius arbusta que posuit, nec gregem deuotum patiatur in dispersionis abire iacturam. Beatus Amandus filiorum petitione concussus, timoris pariter et amoris subito transfixus accessu, nec Elnonem relinquere,  nec sine consilio remittere uolebat filios supplicantes. Sic ex studio pietatis diuisus in partes, post multos sancte deliberationis motus, et exquisita consilia petentibus blanda humilitate respondit: »Nolite, fili, nolite Patris uestri sollicitare quietem, nolite de porta reuocare in pelagus, sufficit mihi paupertas mea, ut diuitie computentur, hec requies mea in seculum seculi, hic habitabo quoniam elegi eam. uobis non deerit, propitiante Deo, uirtus celestis auxilii, uel nostre sollicitudinis adiumentum.  Hac uoce, fratres, a cursu proposite intentionis exclusi, ne uacui reuertantur implorant, et sancti Patris consulunt cum omni deuotione solertiam, quid de Blandiniensis monasterii ordinatione sentiat, quid censeat adimpleri.« Sanctus Pater Amandus, qui nec suos Elnonenses deserere, nec gregi deesse poterat desolato, probate conuersationis uirum, moribus insignem, moderatione precipuum, Ioannem  , discipulum suum tradidit eis, cui fratrum curam data benedictione commisit, et remisit cum exsultatione Blandinium.

68. [CAP. XLuIII.] Sentiebat iam extunc B. Pater Amandus corporis sui defectus, laboribus confectus et senio, nec abesse longius exitus sui diem secreta inspiratione presenserat. Euocatum igitur ad se  uenerabilem Andream, quem Barisiaco prius abbatem prefecerat, constituit  super familiam suam, quam Domino iuuante collegerat, ut in manu eius uirtus ordinis et seueritas discipline, prouida moderatione floreret, et ipsi uacandi Deo secretior ac liberior pateret introitus. Reuocari tamen decreuit in ius Elnonensis monasterii possessionem perpetuam, quidquid Barisiaci ante possederat, de munificentia regis Hilderici, quod usque in hodiernum diem secundum uiri Dei dispensationem irrefragabiliter conseruatur.



CAPUT uIII. S. Amandi testamentum, obitus, sepultura.

69. 730 [CAP. XLIX.] Solet circa posterius genitam sobolem paterna pietas esse propensior, et  genuine caritatis ardorem semper extremis reseruat affectibus. Sic Magister pietatis, cum dilexit eos, et infirmis adhuc rudibusque discipulis uitalem sue mortis exhibuit medicinam. Huius imitator B. Pater Amandus, cum sciret articulum sui transitus imminere, conuocatis ad se fratribus, post exhortationis uerba, post pie consolationis blanda colloquia, post inculcata salutis eterne mandata, uocationis sue tempus indicat propinquare; et, quantum eos uiuens dilexerit, manifestis declarat indiciis, cum nec in morte sustineat ab eorum dulci collegio separari. Facto igitur eis testamento, sicut in archiuis huius monasterii continetur, stabile de corpore suo confirmat edictum, idemque constanter adiurat, precatur, monet, hortatur et imperat, ut  inuiolabiliter obseruetur. Conuenerant ad eum fama sanctitatis, opinione uirtutum, meritorum fructibus, et operum signis illecti, reuerende auctoritatis et insignis excellentie Patres, Reolus  metropolita Remensis, Mummolenus Nouiomensis episcopus, Cameracensium Pater uindicianus, Bertinus et Aldebertus abbates, Ioannes Blandiniensis cenobii pastor  egregius, cum aliis Deum timentibus uiris, quorum auctoritate et consilio dispositionis  sue roborauit effectum. Disposuit igitur sub horribilis interminatione sententie, ne cuiquam liceret ecclesiastice seculariue persone, corpus suum ab Elnonensi remouere cenobio, uel transferre cuiuslibet occasionis obtentu; sed cum fratribus, qui eius inductu mundum uicerant, depositionis sue locum presentia sui corporis immobiliter possideret; et resurrectionis ultime diem cum eis fideliter exspectaret, quos nec uiuens deserere sustinebat, nec admittebat moriens aliquatenus dimoueri. Ut ergo omnem ambiguitatem huius rei scire uolentibus auferamus, testamentum pii Patris nobis placet, ut huic operi inseramus.

70. [CAP. L.]  In nomine Domini nostri Iesu Christi, ego Amandus miserrimus, et peccator. Credimus  ubique diuinam nos pietatem regere, et clementer saluare uelle, quia et ingressum nostrum in mundum, et exitum de mundo, ante secula ipse prenoscit. Proinde omnibus non habetur incognitum, qualiter nos longe lateque per uniuersas prouincias seu gentes, propter amorem Christi seu uerbum Dei annuntiare, uel baptismum tradere, discursum habuimus; et nos de multis periculis pietas Dei eripuit, et usque tempore isto perducere dignatus est. Sed, dum iam corpore fesso et multis laboribus fatigato, iam in summa senectute pene corpore premortuo, exitum de hoc mundo in proximo habere speramus, et quia nos Deus in istum locellum  , qui uocatur Elnonis, perducere dignatus est, quem super largitate regia, proprio labore uisi fuimus  construxisse; si nos ibi Deus de hoc mundo decreuerit emigrare, peto et coram Christo Iesu Filio Dei coniurare presumo, ut nulli episcoporum, uel abbatum, seu secularium uirorum, aut quibuslibet potestatibus hoc contrarium sit, ut corpusculum meum in ipso monasterio, quod superius diximus, Elnone, inter illos fratres requiescat, ubi iam nos ad ipsos fratres et corpore et anima commendauimus.

71. Et si in itinere  , aut ubi finis noster prouenerit, ad ipsum locum, quem superius memorauimus, corpusculum nostrum licentiam habeant fratres uel abbas de ipso monasterio Elnone ibidem reuocare. Si quis uero contradicere, aut de ipso monasterio  corpus meum per fortia abstrahere, aut temerario spiritu contradicere uoluerit, imprimitus S. Trinitatis incurrat offensam, et ab omnibus Ecclesiis catholicis excommunicatus appareat, et a societate sanctorum extraneus efficiatur; et damnationem, quam Dathan et Abiron sustinuerunt, quos infernus uiuos absorbuit, ipse sustineat, et sit anathema maranatha, quod est perditio, in aduentu Domini nostri Iesu Christi. Et nec sic nostram uoluntatem mutare ualeat; sed hec deliberatio nostra in perpetuo firma et inuiolata permaneat. Et ut certius  credatis, manu propria subscripsi: et omnibus hominibus Deum timentibus ut subscribant supplicamus et rogamus. Quam epistolam fratri nostro Baudemundo presbytero fieri rogauimus. Facta epistola in monasterio Elnone anno secundo regni domini nostri Theodorici gloriosi regis sub die decima quinta Kalend. Maii. Ego Amandus peccator hanc epistolam a me factam consensi et subscripsi: Ego in Christi nomine Reolus ac si peccator subscripsi. Ego in Christi nomine Mummolenus episcopus subscripsi. Ego in Christi nomine uinditianus ac si peccator episcopus hanc epistolam, rogante domno Amando, consensi et subscripsi. Ego Bertinus 731 abbas subscripsi. Ego Aldebertus abbas subscripsi. Ego Ioannes rogatus a domno Amando, consentiens hanc  epistolam subscripsi. Ego Baudemundus peccator, iubente domno meo Amando, hanc epistolam deliberationis sue scripsi et subscripsi.

72. [CAP. LI.] Laudabilis zelus, inuictus amor, delectabilis gratia, iucunda suauitas, mirabilis unio caritatis, que sic animam uiri sancti uinculo pietatis indisolubili colligarat, ut in proprie dissolutionis excessu, dissociari a fratribus iacturam sancti federis estimaret. Igitur gloriosi pontificis imminente reuerendi transitus die, cum esset in oratorio B. Andree, post orationum munus post suscepta celestis sacramenta mysterii, inter discipulorum manus, finito uite cursu migrauit ad Dominum, et appositus est ad patres suos cum gloria. Felix operum merito, felix gratia sanctitatis, felix consummatione  laudabili, cui diuinitus concessum est, ut ante altare B. uirginis ultimum redderet spiritum, cuius se meritis adiuuari deuotissime postulabat, cuius sacra uestigia toto mentis adnisu studuerat imitari. Nullius enim apud Deum familiarior interuentus, nullius efficacior potest esse gratia, quam illius que mater esse meruit, cuius pater est Deus. In qua sancti Spiritus operatione mirabili deitatis, uirginitatisque complexus naturarum proprietate seruata, eterni uerbi communicat genituram.

73. In quartum sane diem differtur exsequiarum sancta solemnitas, ut religiosis undique conuenientibus uiris, iusta soluantur sancto funeri et pretiosi thesauri depositio fauorabilius celebretur. Excitati fama  finitimi, concursu frequenti pariter, ex oppidis uicisque conueniunt, ut tanti Patris uenerentur exsequias, et, quem uiuentem dilexerant, exanimem pietatis officio prosequentur. Adest de diuersis euocata partibus discipulorum eius sancta frequentia. Adsunt pietatis filii clerus et populus adiacentes; et elatam de loco transitus sanctissimi corporis glebam, usque ad locum sepulcri, psalmis, hymnis et canticis canora celestibus fidelis turba prosequitur. Que licet de tanti Patris felici uictoria sentiat esse audendum, lacrymas tamen doloris, pietatis extorquet  affectus, et de uno eodemque fonte pari tenore scaturiens, disparibus excitata causis, meroris et gaudii uena progreditur; dum triumphanti pietas debet, ut gaudeat, et funebribus obsequiis exhibere decet, ut doleat. Sepultus est igitur in oratorio B. Petri, quod ipse fundauerat, ut, qui predicationis auctor, adiutor in opportunitatibus, in tribulationibus consolator exstiterat, in extremis promptus assisteret, portas iustitie reseraret intranti, et foueret in terre gremio quiescentem. Prestantur ad sepulcrum eius beneficia preclara poscentibus, que Patris sancti meritum plenius attestantur, et confessorem suum corusca miraculis uisitatio diuina commendat, et in seruo suo Christus se uiuere gloriosis demonstrat ostentis. Qui cum Deo Patre, et sancto  Spiritu uiuit et regnat Deus, per infinita secula seculorum. Amen.

74. [CAP. LII.] Pretiosa est in conspectu Domini mors sanctorum eius, que licet minus capacibus exterminii uideatur, magnificat tamen eos celestis auctoritas, et resurrectionis eterne gloriam predicat in defunctis. Deposito carnis onere B. Amandus, dum nocte Dominica migraret ad Dominum  , inclyta uirgo Aldegundis, in monasterio Malbodiensi, ante uenerandum altare sancte et perpetue uirginis; uigiliis et orationibus ardentius insistebat. Cum subito rapta in excessu mentis  , uidet reuerenda canitie uirum, clarum sacerdotalibus indumentis, uirga pastorali subnixum, cum ingenti  gloria corusce lucis ad superna conscendere. Precedebat, et subsequebatur euntem cuneus innumerabilis albatorum, quos e uestigio sequi, quorum dulci sociari collegio, quorum felicibus interesse gaudiis affectabat, et nisu quo poterat uestigia sequebatur. Interrogatur ab angelo itineris duce, sciretne, quis esset ille tante reuerentie et glorie senex, quem stiparet tam solemnis candidate multitudinis comitatus.  Quod cum se nescire uirgo Domini fateretur: »Hic est, inquit, seruus Domini Amandus, qui cursu uite presentis laudabiliter et innocenter expleto, in gaudium Domini sui, cum letitie manipulis intrare festinat, ut sic ei iucunda quietis mansio post labores, et de spe translatus ad speciem manifeste contemplationis gloria satietur.« Spectabilis autem illa dealbate multitudinis turba, que pone sequitur aut precedit, ii sunt qui sacris eius institutionibus eruditi, diuina sententia preordinantur ad uitam: signum apostolatus ipsius in Domino, pro imitatione 732 sancta glorie comites et mercedis.

75. uirgo Domini tegens silentio uisionem nulli suorum uoluit indicare, sed destinato ad sororem suam B. Waldetrudem nuntio ad colloquendum sibi  cum ea, uirum Dei S. Gislenum pariter euocauit. Quibus ad locum qui Meruius  uocatur, occurrens, familiari colloquio mysterium sacre uisionis edisserit. Quod uir sanctus prudenter aduertens: »Gratias, inquit, age Deo, uirgo fidelis, cui dignatio et serui sui meritum, et exitus tui proximum diem uoluit indicare. Proinde quod cepisti, conuenienter et solerter exsequere, ut cuius exhortationis es amplexata consilium eius, in eternitatis gloria, collegio socieris.« His dictis, ab inuicem recesserunt, et fidem uerbis fidelis exitiis applicauit.

76. Transit autem B. Amandus nocte Dominica octauo Idus Februarii, anno ab Incarnatione Domini  sexcentesimo sexagesimo primo, presulatus uitaliani pape  tertio, imperii Constantini   uicesimo tertio, qui ab Eracleo tertius rempublicam gubernauit. Regnante in Francia Theoderico  . Anno uite beati pontificis nonagesimo. Prestante Domino Iesu Christo, cui cum Patre et Spiritu sancto est honor et gloria per infinita secula seculorum. Amen.



[MIRACULA S. AMANDI.]



PROLOGUS MIRACULORUM S. AMANDI  .

 Licet interdum humana mens phantasticis uisionibus fallatur, sed non miraculorum signis falli potest, que uirtutum operator Dominus in fidelibus suis operari dignatur. Ab Aegyptiis namque magis illusione phantastica rex captus est Memphiticus cum uniuersa Aegypto, falsa et imaginabilia habens pro uero: sed postquam diuinitus ostensa sunt portenta uirtutum, magi etiam ipsi cum ceteris, quanquam primum increduli, postmodum tamen professi sunt hoc esse digitum Dei. Celi nempe, hoc est quique fideles, gloriam Dei loquuntur et in omnem terram uirtutum ipsius sonus progreditur. Unde pro modulo nostre possibilitatis, impolito quidem sermone, sed non ignobili materie quedam insignia ad notitiam conabor mittere posteriorum, qualiter in terris  nostra etate, rex patefecerit immortalis militem suum, beatum uidelicet Amandum, gloriose in celestibus dono immortalitatis a se muneratum. Si quis autem obstinata mente nostrum in hoc stylum studuerit redarguere, arbitrans nos non nisi uulgares rumores sequi uelle: huic iaculum opponimus, quod quondam refutantibus ueritatem obiecit pastor et primipilaris ecclesie. »Non possumus, inquit, que audiuimus et uidemus, non loqui.« Nil namque hic calamus aperit currentibus articulis, nisi que euidenter obtutus probauere scriptoris; testimonium ei reddentibus eiusdem temporis monachis, clericis atque etiam uenerande memorie, et insignis fame laicis.



INCIPIUNT CAPITULA.


     I. De campanis ardendo sonantibus nemine pulsante.
    II. De insensato cameraci sensui reddito.
    III. De muliere languida sanitati restituta.
    Iu. Muti os et lingua reserantur.
    u. De puero debili sanato.
    uI. De insensato Laudunii sensui reddito.
    uII. De contracta muliere sub feretro sancti Amandi. erecta.
    uIII. De ceca uisui restituta.
     IX. De muta a natiuitate ibidem loquente.
    X. De puero apertis oculis non uidente, per sanctum Amandum illuminato.
    XI. De ceca Nouiomi illuminata.
    XII. De contracto sanato.
    XIII. De muliere Duaci repente contracta, et coram feretro sancti Amandi erecta.
    XIu. De carcerato Coceii per inuocationem sancti Amandi liberato.





INCIPIUNT MIRACULA S. AMANDI QUAE FACTA SUNT PER GALLIAS.



CAPUT PRIMUM.


Igitur anno ab Incarnatione Domini millesimo sexagesimo sexto, a transitu uero Amandi quadragintesimo sexto, sub tertio Iduum februariarum Elnone accense sunt domus in foro hora fere tertia, unde et in ipsam predicti pontificis ecclesiam plumbeis tabulis tectam, per tegulas sub ipsis tabulaticis flamma prorupit, antiqui hostis, ut credimus, inuidia. Que ipsa cum omnibus claustris suis statim est incendio deuastata, necnon et apostolorum principis, sed et alia ipsius ecclesia. Campane fundendo in puluere sunt redacte, diruta etiam queque ornamenta ecclesie: columnas dico de pario lapide, cum 733 analogio honeste fabrice. Ubi quiddam et audientes, in stuporem uertit non minimum: ita  lecturis, ut reor, erit ueluti monstrum. Nam mox ut ipse campane a flamma sunt correpte ceperunt insimul, nullius, nisi solius Dei impulsu resonare, ac si diuinitus monerentur plangere ruinam sui et ecclesie, donec, ut prelibatum est, in puluerem sunt redacte. Cuius habitationis restituende gratia, fratres cum abbate ipsius loci ex consulto Marchionis terre, atque episcoporum petitione etiam Francorum obnixa, feretrum quo corpusculum uenerandi Patris recubabat per Galliam detulerunt, quos cum multo thesauro Galli ubilibet locorum honorifice et summa cum deuotione susceperunt. Excessimus sane monasterio septimo Idus Iunii, repedauimus in idem sub die quarto Nonas Iulii. Quid autem hac intercapedine quatuor hebdomadum meritis sepe dicti  pontificis coram immensitate uulgi in ipsa regione sit gestum, non ducit mater ecclesia reticendum, que filios suos orthodoxos, filiationemque suam in bona perseuerantia quaquauersum conseruantes letatur functos honore polorum. Sed hec omittentes, iam ad ea que decreuimus notanda, ac memorie commendanda stylum, quanquam stolidum, uertamus.



CAPUT II.

Quedam itaque peragrantes loca, Cameracum tandem deuenimus fulgentem pontificali cathedra.

In qua iuxta ualuas quidam insensatus constrictis arctissime in neruo pedibus residebat, qui, ut ab incolis palam factum est nobis ob nimiam insani capitis amentiam, quamdam propinquarum suarum  sauciauerat. Ubi cum honorifice ab antistite Herbertho cunctoque ipsius loci clero recepti, hospitandi gratia commaneremus, illum miserant, donari sancto Amando interpellauimus, quatenus solutum uinculis corporalibus, sanctus, cui donaretur apud diuinam clementiam obtineret demoniacis absolui nexibus. Quod et ita factum est. Nam et pontifex nostris assensum prebuit petitionibus, et ille pontifex noster, cuius corpus deportabatur liberam mentem eatenus captiuato a summo pontifice Christo impetrauit, ita ut inde nobiscum progrediens, nullum male sani capitis indicium ultra pretenderet.



CAPUT III.

Ab ipsa quoque urbe uestigia detorquentes cum immenso comitatu ciuium, tendebamus uersus oppidum  cui uocabulum est Cocenim, ubi multe auersiones ab oppidano, seu iudice eiusdem loci, familie inferebantur sancti Amandi, que circa ipsum degebat oppidum. Sed ubi loco quo dispositum erat tendere propiauimus, ecce quemdam presbyterum ecclesie in honore sancti Remigii exstructe Milonem nomine, cum plebe promiscui sexus non modica, obuium habuimus: humiliter obsecrante ut thecam tanti pontificis in ipsam Sancti Remigii ecclesiam deferri, ibique paululum requiescere permitteremus. Est autem ab hoc loco, non multum distans quidam uiculus quem dicunt uernulium. In hoc iacebat mulier, stratu recubans ob immensum languorem membrorum, que a lecto nequiuerat egredi per  curricula bis quinque annorum. Hec ubi aure percepit sonos et cantus plebis eo diuertentis, causam percunctatur. Cumque didicisset corpus sancti Amandi a fidelibus turmis illo transferri, continuo in hec uerba prorupit: »O si daretur me saltem manibus reptantem, quasi quadrupedem ei obuiam fieri, implorarem sanctum quatenus interuentione sacra mee suffragaretur imbecillitati!« Sed cum inhianter arderet que optauerat completum iri: interuentu tanti Patris eius uota clemens preuenit diuinitas, cui, que mortales nec optare audent, promptum est prestare. Confestim denique sanguis discurrens circa neruos membra languide firmauit, languore exhausit, robore consolidauit. Sicque lecto cui clinica diuturno languore incubuerat, leniter  exsiliens, exorsa est pedetentim progredi usque ad limen domus, inde non contenta incedere ut est mos mulieribus: rapto cursu accurrens arripit feretrum, narrans cum idoneis testibus, que circa se, et quanta suo egerit patrocinio ille miraculorum operator egregius. Tum corrigiam ceruici sue, quasi seruile iugum imposuit, seque, ut erat libera, dominio sancti mancipauit. Nec immerito, quippe qui eam que, quasi quadrupes uitio nature decreuerat exire, sibi bipedem naturali usu fecerat ouanter occurrere.



CAPUT Iu.

Huius etiam consobrinus quidam iuuenis, liber et ipse, sex lustra et eo amplius habens, mutus a natiuitate, auditum tamen et intelligentiam plene capiens  addicitur, qui ob lingue officium sibi diuinitus concedendum multas sanctorum ecclesias inuiserat; sed, ut dictum sit pace eorum, tanti Patris meritis istud seruabatur donum. Antiqua in hoc renouantur miracula, et alterius Zacarie imaginaria agnoscimus surrexisse tempora. Ille innuebant cognati, quod nomen uellet filio imponi; huic itidem innuebant propinqui qua lege uellet se subiugare 734 seruitio sancti. Ille nutu postulauit pugillarem sibi preberi, ut quod lingua nequiuerat, notarent articuli; isto nutu eque indicabat se bis binos argenteos pro capitis censu eidem sancto soluturum singulis annis. Ille quod pagine indere uoluit, restituto mox lingue officio, aperto sermone pronuntiauit: uideamus et in hoc quam iste iucundo miraculo imitatus sit eum,  ubi coram feretro assistens corrigiam ceruici sue circumposuit. Continuo denique accedens Milo presbyter, cuius supra meminimus, in cuius et hic diecesi natus perhibebatur et adultus, compendiose eum est allocutus. »Quid, inquit, presolatis, frater? Si nequis sermone, saltem digitorum indicio sub testimonio presentium exprime quod tenes in mente.«


Conticuere omnes, intentique ora tenebant. uIRG.

Tunc ille ut bis binis conatus est digitis, totidem argenteos notificare, clara ac prima uoce protestatus est quod articulis moliebatur expromere. O quem et quantum, si adesses, cerneres plausum turmarum  cateruatim undique confluentium, Deum hymnisonis uocibus nobiscum collaudantium pre ingenti letitia malas effusione lacrymarum humectantium. Quid proferam de hac ipsa etate sub qua informatus est sermone? Christus mortuum in peccatis hominem atque in Dei laudibus mutum, passione sua hoc eodem euo uite restituit, in laudes diuinas os eius aperuit; et beatus Amandus interuentione sacra hunc famulum suum qui quoquo pacto equiparandus erat mortuo, quasi locutione uiuificauit, eumque laudes Dei extollere fecit, atque in gratiarum actiones Deo soluendas uerba formare apud diuinam clementiam obtinuit.



CAPUT u.

Nec minus et illud censeo predicandum, quod in  ipso limine portarum castri prelibati uidimus mirabiliter gestum. Simul namque ut ipsa sancti cadaueris lectica oblique tenebatur transposita, quatenus plebs ceruices suas ei submitteret deuotione humillima; mulier quedam approperans debilem filium ulnis ferebat, qui infra unius anni pene orbitam, terram calcare nequiuerat. Hic itaque ubi eum genitrix feretro supposuit, clamitare cunctis audientibus cepit. Depone me, mater, quantocius ab his quibus uehor uehiculis, quia uideor mihi iam posse tibi pedissequus fieri. »Ne uelis, obsecro, mee obuiare saluti, tue quoque letitie aduersari. Tum illa credens eum uerbis hec proferre puerilibus, aut etiam erroneis: Noli, inquit, fili mi, noli, ne ab imminenti turba comprimaris, dum non possis ad exitum rei  perducere quod effaris.«

Et puer: »Possum, ait, mater, possum.« Post hec non prestolans responsum genitricis, ab ipsius continuo se extorsit lacertis, paulatimque tentata uia, in cursum se hilariter proripuit. His et huiusmodi clemens pontifex perpetratis circa ipsum castrum miraculorum signis, maluit, credo, oppidanos a uexatione sue familie blanditiis compescere, quam minis terrere. Sed quia hec pro capacitate ingenioli nostri taxauimus, iam ad ea que restant luce clarius nitentia, calamum transferamus; eius, ad hec explenda, inuocantes patrocinium, cuius credimus meritis reputari tanta insignia gestorum.



CAPUT uI.

Postera denique aurora finem dante, montem  Laudunii accessimus, ipsumque statim conscendimus, atque ibi ab episcopo Elenando, uniuersoque eiusdem loci clero, cum ingenti ueneratione recepti eo die quieuimus. Interea sol uergebat ad occasum, et ecce quemdam insani capitis adducunt, manicis pedicisque ligatum. Nox ruit Oceano, cum interim pretiosissimi illius thesauri thecam circumuallantes pueri, innupteque puelle, iuuenes cum senioribus, incipiunt deuote excubias, cum facibus et lychnis ardentibus. Tum uero iam nox medium orbem tenebat suadebantque cadentia sidera somnos, cum ille de repente iacens sub feretro in hec uerba prorupit: »Cur meos lacertos hec astringant ligamina, aut ubinam deiectus iaceam: posco pandatis qui circumastatis.«  Tunc illi stupore attoniti, rati eum erratica, ut antea uerba proferre, tamen que sciscitabatur edocentes: »Ob nimiam, inquiunt, tui capitis amentiam, ligaminum nodis obstrictus ad patrocinium sancti Amandi adductus es, cuius corpus in presenti sancte Marie ecclesia noueris recubare.«---»Deo, inquit, gratias mecum habetote, uis immanis abscessit dementie, ascedant iam nunc ora catene.« Qui simul ac ab omni nexu immunis factus est, consignans se signaculo sancte crucis, si quod diabolo instigante, uerbum aduersus fidei puritatem, in ipso errore fuderat, pectus contundens, reum se professus est. Inde seruum se sancto Amando tradidit, cuius precibus sue mentis columen indesinenter reputabat. Et merito eius se subdidit seruitio, cuius  suffragio se eatenus mentis impotem a seui tortoris nouerat eliminatum ergastulo.



CAPUT uII.

Illa quoque non sunt silentio pretereunda, que die Dominica inde nobis remeantibus, habentur supra ipsum montem 735 cunctis cernentibus gesta. Dum itaque portas urbis in supercilio montis positas, cum ingenti cohorte promiscui sexus, ipso feruore meridiei posthaberemus, ecce mulier perplexis tibiis, serpens manibus, uultu terre infixo accessit, cunctisque uiam pandentibus feretro propinquauit. Res mira, et admodum stupenda! Ubi se baiulis immiscuit, resolutis neruis, se erigens ipsum gestatorium, mirabile dictu! constanter arripuit. O quis fremitus ab ore uulgi resonabat, quantusque fragor  monachorum, clericorum atque laicorum in Dei laudes resultabat! Tunc erat cernere turbas undique ad hoc insigne confluentes, in tantum ipsos baiulos gratia uidende mulieris opprimentes, ut uix quispiam eorum posset mouere pedes. Enimuero sapienti usi consilio, fecimus sanctum corpus per spatium circiter trium horarum, super quamdam rupem in eodem requiescere loco, ut uel sic aliquantulum respirantes dein ab ipso descenderemus supercilio.



CAPUT uIII.

Rem stupidus refero, miraque, fidelem querens auditorem, enarro, sed non nisi que probante uisu hec titulantis acta sunt, fere sub unius hore spatio. Continuo namque quedam secundi sexus persona  accessit, que septem annorum rotam euoluerat in merore cecitatis, hec simul ut oculis loculum tetigit, detersa caligine amissi luminis dispendia reparauit. Que luci pristine restituta, inde nobiscum progrediens cepit erga se gesta Christi propalare magnalia.



CAPUT IX.

Quedam quoque puella ab utroque adducitur parente, quam uti materna fuderat aluus, perhibebant lingue officio ad ipsam usque diem caruisse. Hec pariter ubi uenerandi corporis receptaculum deosculatur, plectro lingue resoluto, uocis organa in laudem Dei sustolluntur. His et huiusmodi quampluribus plebs Laudunensis exhilarans corda miraculis,  que obtutibus nostris cernenda abstulit inexplicabilis concio promiscui sexus et etatis, que etiam postmodum nobis relata sunt a fidelibus ueris: grates soluebat maiestati Celsitonantis. Non solum huius, sed et ceterarum urbium indigene ad hec confluentes spectacula, Deo soluebant ora uocibus hymnidicis, diuino numini laudem dicentes, quod causa sanctum illac deportandi acciderit, credentes quoniam nunquam a tanto patrono talia suis emanarent oculis, nisi ecclesiam ipsius incendium deuastauerit. Quippe quia nec ipsum suis allatum gauderent confiniis.



CAPUT X

Inde utique cum immensa uulgi alacris pressura detorquentes uestigia, processimus tendentes uersus  Nouiomi menia. Iam cursum immergere sol Oceano parabat aureus, cum castellulum, quod uocant Calneium aduenimus, ibique hilariter hospitio recepti, noctu quieuimus. Ubi de mane post uigilias nocturnas quamdam uidimus matronam, que in gremio confouebat puerum, gestantem absque lumine lampadem, ocellos dico in capite nullam in se habentes lucernam. Hec itaque accedens incipit effari, mediaque in uoce resistit: singultu quatiente dolorem, exprimens quo afficiebatur super glaucomate filii a natiuitate cecutientis. »Cum hoc, inquit, puero noctem hanc peruigilem duxi, excubans sub feretro S. Amandi. Hunc sane enixa sum mundo absque lumine naturali, et ad hoc eum huc detuli, ut radiis meritorum istius illuminaretur sancti.«

 Sed quia nondum uoti compos effecta sum, aliquibus huius sancti reliquiis tangite, obsecro, loca lucernarum, si quo modo diuina pietas mihi condescendat supplici, ad hunc sua gratia illustrandum. Tunc dentem sepedicti patris fabrili opere, auro decenter politum, baculum quoque sumentes, quo predicationis sue rexerat presulatum, posuimus, ut poposcerat genitrix, super loca luminum. Paruoque expleto interuallo, mox pueri ocelluli suo utuntur officio: nulla penitus obstante caligine clarescentes numine diuino. Tunc uero quique astantes, genitor in primis cum genitrice, uolentes hoc ad certam fidem experimento deducere, offerebant ei monilia, atque candelulas, ceteraque quibus, puerilis animus solet arridere: et ipse prout clare diiudicans  cuncta celeriter arripiebat, mox quoque ludendo porrigentibus sibi uicissim reiiciebat. Digitis etiam innuebant, et ipse contra similiter faciebat. Nec mora canonici prosiliunt ad campanas; nos autem cum populo in laudes prorupimus diuinas.



CAPUT XI.

Dehinc Nouiomum, quo ire pergebamus, peruenimus, ibique sancti Eligii quondam sancto Amando, dum uterque aduiueret, familiarissimi loculos geminos alterum cum monachis; alterum uero cum clericis obuiam habuimus. Ubi ex diuersis quibusque ordinibus suburbani, oppidani, clerici cum monachis adfuere, qui nostri patroni thecam cum  immensa suscipientes ueneratione ac summa deuotione in ipsam pontificalis cathedre ecclesiam detulere. Tenso itaque in platea urbis nostro papilione, iidem haud sine ipsius loci antistite Baldeuuino reuerenter recipientes, eo asportauere, tanto gaudentes hospite. 736 Ubi nocturnis de more expletis uigiliis, matutinorum quoque nostratim peractis solemniis, en mulier adfuit oppressa enormi dolore uertiginis, in tantum ut sursum aut dextrorsum, siue sinistrorsum non ualens caput deflectere, foret gaudio cassa luminis. Que secus feretrum astans, ad ipsam usque mediantem lucem diei, ita reddita est incolumis, ut his quibus pre dolore capitis priuata erat remediis letificaretur coram cunctis. Nam et uisu pristino statim redimita suspexit celos, ad  gratiarum Deo soluendas actiones, et circumferens oculos respiciebat hinc inde ad circumstantes, Domini circa se mirabiliter enucleatas narrans uirtutes.



CAPUT XII.

Quo facto, statim per ora uulgi disperso, quidam cedens pede distorto adducitur, qui propria non credens humo uestigia, iuuamine fulciebatur alieno. Unde factum est, ut sanctissimi confessoris requirens auxilium, ipsius exploraret gratiam meritorum. Nam diutius coram eius manens tremebundus presentia, tanti antistitis inuocabat precamina apud diuinam clementiam sibi profutara. Tandem igitur quod querebat, reperit, et qui alienis uenerat, suis uestigiis rediit: patrociniumque sancti sibi non defore  persensit. Hec et huiusmodi quamplurima non modo his, uerum et aliis urbibus in Gallia, per nostrum hunc patronum, ut prelibauimus, ostensa sunt uirtutum insignia, que aciei nostre non ualuerunt pertingere notitiam, pre immensitatis popularis pressura; sed quia noluimus excedere promissa, ad presens ea scribimus duntaxat quorum nostros oculos non latuerunt insignia.



CAPUT XIII.

Sed et illud reticere non ducimus commodum, quod Duaci perspeximus insigniter perpetratum.

Quedam namque inter alias incolumis processit nobis femina, sed nescio cui reatui obnoxia, non est inuenta sancto occurrere digna; fortassis in eum alicuius blasphemie rea, quam necdum digna punierat  penitentia. Iudicia enim Domini abyssus multa.

Unde factum est ut statim ubi domum rediit, pedes eius natibus, manus quoque pectori quasi clauis infixe hererent, ac sic semimortua iaceret. Hanc utique uidimus ipsi ad perfugium nostri patroni, quasi mortuam, atque nullum penitus in se uite spiraculum pretendentem, quodam deferri uehiculo, sed non multo post, uidimus eam pedibus resolutis, ac manibus uersa uice coram ipso erectam astare feretro. Hec sunt quibus per Gallicam prouinciam beatissimi Amandi merita, et tempestate declarare dignatus est Dominus. Cum quibus et alia, que ab ipsis infirmis sanitate redintegratis,  sub testimonio fidelium nobis sunt relata. Qualia tamen ista, quanta et illa: in omnibus operibus suis sit nomen Domini benedictum in secula. Amen.


De iuuene suspenso in pago Nouiomensi per beatum Amandum suscitato

Precipuum quoddam miraculum in pago Nouiomensi a beato Amando factum, sicut quorumdam relatione didicimus, legere uolentibus, qualicunque scripto notificare curabimus. Beato igitur Amando cum duodenis fratribus in pago Laudunensi, loco qui dicitur Baresetum commorante, contigit ut rex Francorum Dagobertus die quadam Compendium deueniret. Cuius aduentu comperto, beatus illuc Amandus pergere disposuit. Qui cum ad uillam Melincotum appellatam peruenisset, in domo cuiusdam  uidue, que unicum habebat filium, hospitandi gratia diuertit. Interea quidam raptores ex Beluacensi regione uenientes, quamdam inde predam furto abductam ante se deducebant. Qui cum ab incolis eiusdem regionis, se insequi perniciter cominus aspexissent: opaciore silua sese cum preda sua prointus immerserunt. Nec tamen de uita securi, aduersarios se insequentes pernici gressu fugiebant. Fortuito iam casu, filius mulieris uidue, in cuius hospitium beatus diuerterat Amandus, per eumdem saltum solus deambulabat. Cui causam penitus ignoranti, predam suam latrones quasi custodiendam reliquerunt: et ipsi semet tantum saluare uolentes, expeditius iam fugere ceperunt. Porro uiri qui predam de manu latronum festinabant eripere:  iuuenem solum cum preda a latronibus dimissa in saltu repererunt. Quem quia unum ex latronibus fuisse existimauerunt, comprehensum illico  suspenderunt. Nec mora, rumor excitatur, clamor attollitur: filius mulieris uidue suspensus atque iam mortuus esse nuntiatur. Ab omnibus pene incolis circumquaque manentibus curritur ad uidendum, mater etiam suspensi, miserandis clamoribus eiulans, cum beato, quem hospitio susceperat, accurrit, Amando. Quid plura? In tantum uir beatus, super compassione mulieris indoluit, ut humi prostratus tandiu orationi, plenus lacrymis incumberet: donec iuuenem uiuum et incolumem proprie matri gaudenti et exsultanti, Deo propitiante, restitueret. Ob hoc ergo paradoxi dignam et uenerabilem memoriam, quedam capellula exiguo sumptu, in eodem loco constructa est, 737 in honore beati pontificis Amandi, ad laudem Dei Saluatoris nostri Iesu Christi,  sanctum suum in celo et in terra, mirifice glorificantis. Qui cum Patre et Spiritu sancto uiuit et regnat Deus per omnia secula seculorum. Amen.



PROLOGUS MIRACULORUM S. AMANDI.


 Multis et frequentibus modis, si curamus aduertere, gratia diuina uisitare nos, et ignauie torpore depressos excitare dignatur; et modo terroribus minatur, modo paternis blandimentis infirmitatem humanam consolatur. Terroribus, ut resipiscant peccantes  increpat: blandimentis bene agentes exhortatur ut in melius proficiant. Aliquando interna inspiratione nobiscum agit; aliquando sensibus exterioribus insolita ministrando desidiam excutit. uidens enim querelas aliquorum, quod sicut antiquitus faciebat, prodigia nulla nostris ostendat temporibus murmurantium, renouat aliquando miracula, per corpora uel cineres etiam defunctorum Patrum, que uiuentibus ipsis concessit operari signa foris apparentia interiorum uirtutum. Quid enim aliud pretendunt sensibus nostris opera diuina, que per sanctos suos operatur omnium creatrix sapientia, nisi quod in eis habitantem intelligamus, tanquam in templo suo, cunctorum opificem et loquentem, et facientem? Quanquam etiam ut suam demonstret omnipotentiam,  per iniquos operetur ad utilitatem suorum, et ad confutandam infidelium improbitatem multa miracula, quas uirtutes figurate solet appellare Scriptura, ut ipsa ueritas attestatur in Euangelio:  »Multi dicent mihi: Domine, Domine, nonne in nomine tuo prophetauimus, et in nomine tuo uirtutes multas fecimus? .« Cum autem ad corpora sanctorum diuinitus miracula fiunt, quid aliud inde nobis celitus innuitur, quam ut ad imitationem  saltem illorum, ad bene operandum accingamur quorum meritis talia fieri non dubitamus? Euigilent itaque mentes hominum mortifero torpore dormientium, et admota sensibus suis opera diuinitatis intelligant, ut sanitates corporum, cause fiant salutis animarum. Ad hoc enim frequenter in corporibus morituris sanitates reparantur, ut uel occasione tali, uidentium anime nunquam moriture ab interno languore suscitentur. Benignitas etenim Creatoris omnibus consulit, pro capacitate singulorum, beneficia singulis congruentia moderanter impertit. Sic prudentes et fide robustos, ad contemplanda celestia erigit, ut simplices tamen et infirmos non deserat: et sensibus carnis deditos uisibilia quedam, et carnalia eis admouendo, ad maiora  et inuisibilia et spiritualia nutriendo sustollat. Iam ueniamus ad rem propter quam ista prelocuti sumus ne forte longiori prefatione legentibus onerosi uideamur.



INCIPIUNT CAPITULA.


     I. Principium narrationis rei geste et de muliere sanata.
    II. Item de alia muliere a contractione manus sanata.
    III. Item de tertia muliere a totius corporis debilitate  sanata.
    Iu. De circulo supra sancti corpus in ere uiso.
    u. De puella a natiuitate ceca meritis sancti illuminata.
    uI. De puero contracto et erecto.
     uII. De puella alia ceca a natiuitate et surda, et meritis sancti sanata.
    uIII. De surdo in occursu sancti auditum recuperante.
    IX. De muliere apud Tornacum sanata.
    X. De brachio mulieris contracto et sanato, et quod  non omnia miracula que in sancti deportatione gesta sunt, in hoc opuscula sint digesta, et quod animarum remedia per ea diuinitus procurata, magis quam corporum sint amplectenda.





INCIPIUNT MIRACULA S. AMANDI QUAE FACTA SUNT PER BRABANTUM.



CAPUT PRIMUM.


Sicut inspiratione diuina, compuncti multi fideles, pro remissione peccatorum suorum, de suis rebus et prediis, ecclesias aut monasteria solent edificare, sic homines nequissimi, diabolo suadente, res ecclesiis et monasteriis a fidelibus traditas inuadere, diripere quotidie moliuntur et auferre. Huiusmodi causa necessitatis urgente, scilicet ea que dudum a regibus et religiosis principibus, ob salutem animarum suarum, Deo et sancto Amando collata fuerant in pago Brabanti malignis hominibus auferre cupientibus, et iam 738 uiolenter ablata retinentibus: anno Dominice incarnationis millesimo centesimo septimo, cenobio Elnonensi presidente domno abbate  Hugone, uicesimo secundo anno ordinationis eius, feria secunda Pentecostes deportatum est corpus sancti in Brabantum. uentum est ad predium sancti, quod dicitur Anduennium, et ad aliud quod dicitur Ad Sanctum Saluatorem. Populus unde multus accurrit. Ibi quedam mulier egra per decem et octo annos, in lecto decumbens, corporis infima parte, id est cruribus et tibiis debilitata, audiuit sanctum transire, facit illuc se deportari: ponitur sub feretrum sancti. Ubi per aliquot horas, pre nimio dolore uoluta, populis aspicientibus repente subrigitur: astat sana, clamor popularis exoritur, laudes Creatori communiter referuntur.



CAPUT II.

Cum de Anduennio ad Geraldi montem deportatum  corpus sancti de Geraldi monte ad Herlengonam defertur, sui iuris uillam: transeuntibus nobis riuulum nomine Lotam, accessit uniuerso mista populo mulier quedam, manum dexteram neruorum contractione sic habens debilitatam, ut nullum opus inde posset agere; accessit, inquam, ad feretrum sancti, manum debilem fideliter applicuit, rediit: in redeundo sanitatem manus integram recepit.



CAPUT III.

Peruentum est ad predictam uillam. Sequenti die lucescente, corpus sancti, propter confluentem populi multitudinem, ab ecclesia, quia minus erat capax, elatum est: ac sub ere nudo, lignea structura, cortinis circumpendentibus decenter aptata super, collocatum. Ibi rursus alia mulier toto corpore debilis et cruribus misere contractis, allata subter feretrum sancti deponitur, et prius estuans,  et deficiente spiritu pene bis exanimata pre doloris angustia tandem extenditur, atque domum proprio iam gressu sana rediit, que delata fuerat alieno.



CAPUT Iu.

Cumque circa tertiam horam, ante sacratissimum corpus inciperent missam celebrare, mirabile dictu, ut cunctis euidenter appareret cuius meritis hec signa fiebant, sereno puroque sine crassitudine nubium ere, uisus est in celo circulus candidi coloris, supra corpus sancti resplendere, tamque diu permansit, donec sacerdos missam expleuit. Aderat non modica populorum frequentia, res insolita mirantium oculos perstringebat, in superioribus eris partibus cunctis apparens occultari minime poterat.  Prudens lector apud se intueatur, quid per illud signum in cordibus intuentium diuina bonitas operabatur, suspiria certe lacrimeque cum gaudio miste, deuotionem populorum illud cum stupore cernentium testabantur. Inde perlatum est idem pretiosum corpus super terram, unde sibi uiolenter a quibusdam malignis hominibus iniuria fiebat, per siluas et terras quas illi per iniustitiam inuaserant, hos quoque sanctus equissime nullo resistente subiiciens mancipauit. Atque in presentia sancti corporis, cui uiuenti sanctus Petrus apostolus, potestatem ligandi dedit atque soluendi, omnes qui deinceps de terris illis ac siluis, aliquam sancto presumerent iniuriam inferre, fratrum qui sanctum comitabantur, et circumstantis populi consensu,  uoluntate, oris et uocis proclamatione sunt excommunicati.



CAPUT u.

Eodem die uesperascente sancti corpore iam in ecclesiam reportato, quibusdam e fratribus sanctum comitatis iam quiescentibus, quibusdam adhuc uigilantibus, puellula quinquennis a natiuitate ceca deducitur a matre sua, iuxta feretrum statuitur, meritis Amandi Patris oculorum depulsa caligine subito diuinitus illuminatur. Que cum se uidere matri proclamasset, et infantie simplicis hilaritate nimis exsultaret, talis etenim etas aut simulare quod non esset, nesciebat, aut dissimulare quod esset, nequibat, rerumque circumpositarum formas, quas antea nunquam uiderat admirans, ualde stuperet; mater eius prima sentiens que filie contigisset exclamat, populus dicto citius quid factum esset audiens  rei nouitate perstrepit, curritur ad ecclesiam, campane resonant, fratres ocius accurrunt: puellam ultra quam dici possit gaudentem mirantur. Experientie causa panem, aliasque res oculis eius admouent, illa manus extendere, quacunque res oblate sibi circumferebantur, uultu, brachiisque sequi. Quid ad hec aliud dignius agerent, quam ut inde largitorem omnium bonorum te Deum laudarent?



CAPUT uI.

In crastino parentibus Gandam adire, puer ferme quindecim annorum, de uilla que Niniue dicitur, filius cuiusdam diuitis, utraque tibia contractus, ut sure retro cruribus adhererent, in tantum ut una cutis utrorumque facta esset membrorum: delatus  et loculo sancti subterpositus, repente suris ac cruribus disiunctis horrendum exclamauit, 739 sanguis a loco disruptionis, ac si ferro membris sectis, ubertim diutius emanauit. Ipse gressibus erectis, super pedes sanus consistens ambulare cepit.



CAPUT uII.

Sequente feria, secunda post octauas Pentecostes, dum corpus sancti deportatum fuisset super quamdam terram, de qua miles quidam Razo de Monte, sancto faciebat iniuriam, quedam puella de Ganda circiter duodennis a natiuitate ceca et surda, deducitur a parentibus, coram feretro sancti statuitur: miseratione diuina tanti Patris exigentibus meritis, auditu et uisu donatur. Quod miles cernens, diuino timore corripitur, culpam de iniuria fatetur, emendat  sancto quod deliquerat, postulat indulgentiam, ueniam promeretur.



CAPUT uIII.

Iam reuertentibus et cum immensa iucunditate tanti pretii thesaurum domum reuehentibus, transire per Tornacum habebamus. Inter innumerabile uulgus quod de uillis circumiacentibus occurrebat undique sancto, quidam de rure Rungiaco, priuatus utriusque auris auditu, cum suis uicinis Tornacum aduenit, aduentum sancti cum illis prestolari cepit.  Cum autem aliqua mora fieret, diuertens cum sociis, prandere cepit: cum subito signa ecclesie, in aduentum sancti personuere, audientibus aliis in primis se clamauit audire, suffragantibus ipsius patris uere dignumque Amandi meritis confessus est auditum se recepisse. uota postmodum, cere scilicet ligaturam circa suum caput deferens, ad monasterium nobis uidentibus deuote persoluit.



CAPUT IX.

Cumque per ciuitatem transeuntes iam portas egressi fuissemus, repente sequentis populi clamor post tergum nostrum extollitur, mulier debilis quam post sancti feretrum deportabant, erecta conclamatur: corpus sancti uiolentia populi retro portatum ad locum, ubi sanata mulier stabat, subsistere compellitur:  in laudem Creatoris omnium ora conuertuntur.



CAPUT X.

In hac sancti Patris per uiam seu per rura deportatione, facta sunt et alia quedam nobis quidem absentibus, sed fidelium relatu postea nobis comperta, que partim tacemus unum autem notamus, scilicet de quadam muliere, que apud Anduennium manebat, cuius brachium per debilitatem, ad scapulas ita retortum adherebat, ut nullatenus illud mouere, uel ad os applicare ualeret. Allata est ei aqua, quam ad remedium infirmorum ad sancti loculum admouebant. Brachium inde lauit, extendit: colum et fusum opus femineum ut operaretur, quod antea nequibat, efficaciter apprehendit. Mirentur  alii sensibus carnis admota signata talia uirtutum, sanitates uidelicet corporum, nos magis amplectamur curationes inde factas animarum. Quis enim sapiens non magis gaudeat animos dissidentium in pacem reconciliatos, odia mortifera sedata, uidelicet animas a morte resuscitatas, quam paruo tempore duraturam sanitatem carnis reparatum? In omnibus autem, corporis animeque Creatorem ac Reparatorem laudemus, glorificemus, benedicamus. Amen.



Incipit miraculum in ecclesia Sancti Amandi infra urbem Rothomagensem eius intercessionibus factum, de muliere que se laqueo interemit, et Christi subueniente gratia iterum uitam recepit.


 Desideratissimo et in Christi membris ualde uenerando Bouoni, Elnoniensis cenobii abbati, totique beato a Deo sibi credito conuentui: Marsilia abbatissa ancillarum Christi ultima, et uniuersa sororum congregatio in urbe Rothomagensi Deo et sancto presuli Amando seruiens, ita de uirtute in uirtutem prouehi, ut Deum deorum in Sion merito ualeat contemplari. uirtutibus et miraculorum insigniis, a Deo uobis cum per sanctum et communem Patrem nostrum perpetraris, quoddam preclarum in ecclesia nostra, et nobis presentibus, eiusdem sanctissimi Patris nostri meritis, diuinitus  gestum inserendum est miraculum, quod breuiter stylo exaratum uestre sanctitati dignum duximus insinuare. Congruum est enim, ut sicut in castris regis eterni, etsi sexu dissimiles, proposito tamen equales, sub uno eodemque patrono militamus, ita de uirtutum eius triumphali preconio ad honorem Dei unanimiter congaudeamus.

Anno igitur Dominice incarnationis millesimo centesimo septimo, in pago Lysiacensi quedam illustris femina, non tam suis exigentibus peccatis, quam ut gloria Dei in 740 sancto suo presule latius claresceret, tantam antiqui hostis incurrit  seuitiam, ut primo malignis et uariis cogitationum phantasmatibus delusa agitaretur: postremo naturali sensu perdito, hoc solummodo agendum deliberaret, qualiter absentibus cunctis, manus sibi iniiceret, uel laquei suspensione, aut fluminis submersione, quoquomodo uitam abrumperet. Quod et fecisset, nisi sepius mariti sui repentinus occursus obstitisset. Seducta enim fuerat a quadam muliercula que, inquieta et garrula, per domos, per agros, per plateas eam deceptoriis colloquiis adiit, asserens quod uir eius odio eam haberet: et alteram magis diligens, sibi in carnali copula preferret. Mox illa credula mentienti, quemadmodum olim Eua serpenti, in tristitiam que mortem operatur, incidit: et immemor Dei et Christiane fidei hoc  semper machinabatur, ad hoc laborabat modis omnibus, ut qualicunque arte diabolica miseram uitam finiret. Sed diuina miseratio, que neminem uult perire, ad multiplicandam sancti confessoris sui Amandi laudem et gloriam, ne hoc fieret, prohibuit. Cumque maritus suus tantam insaniam intelligens, crebro eam blandis deliniret uerbis et consolationibus, ut ab hoc diabolico intellectu resipisceret, et se suamque familiam tali incommodo tristem exhilararet: illa ad uerba exhortationis tale responsum dabat misere desperationis. »Hoc inquit, nullatenus fieri potest, sed sinite me ire in infernum cum diabolo, cui predestinata et data sum.« Hoc nequam uerbum nullis blandimentis, nullis promissionibus uel minis, ab eius ore potuit  auelli. Tunc inito salubri consilio malesanam mulierem ad ecclesiam beati Amandi adducunt, cui hoc specialiter genus uirtutum a Saluatore collatum creditur, ut ei nulla uis demoniaca ualeat resistere. Quapropter meritum illius inter celestium potestatum numerum sortiri nullo modo ambigimus, quarum ditioni uirtutes aduerse subiiciuntur. Cum autem mulier a nonnullis sane fidei, et utriusque sexus, qui ad eam gratia uisitationis et exhortationis confluebant, obnixe rogaretur, ut se salutifere crucis signo muniret, minime acquiescebat; sed illud superius dictum infelicitatis elogium repetens, conquerebatur attentius, cur tantas moras ageret eundi ad interitum perditionis.

 Inter quos cum quidam religiosi uiri, et sagacioris ingenii propius accessissent, et eam secretius alloquerentur, composito satis sermone respondebat infernalibus flammis et sulphureis penis se omnino esse traditam, quarum etiam portionem in hoc mundo detenta senserat, et quod est residuum, exspectabat, non multo post sibi adesse futurum. Tunc ab his qui integre fidei, et intellectu perspicaciores erant, decretum est ut aqua dolio infusa benediceretur, et in crastino per manus sacerdotum, cum inuocatione nominis Christi et eius uirtutis ac potestatis, ibidem deponeretur. Quibus illa sagaciter auditis et intellectis: uehementer obstupuit et acrius urgeri ac crebra trahere suspiria cepit.

Dehinc circumspectis omnibus, calliditate diabolica  exterius modestiam simulabat, cum interius inimici fureret insania. uespere itaque facto extra chorum educitur, et coram altari in quo sanctus Amandus missas celebrare consueuerat, statuitur. Deinde ingruentibus noctis tenebris, custodibus ad eam seruandam deputatis: recesserunt qui eam adduxerant. O uersutia diaboli! o dolositas serpentis antiqui in perniciem generis humani! extemplo enim infelix mulier, ubi opportunum neci tempus reperit, fraudulenter uigiles admonet, ut post excubias et labores, quos in eam impenderant, amodo quiescant; et tanta incommoditate fessi iam somno indulgeant. Fingit etiam se cum illis nimium fatigatam uelle quiescere. Siquidem iam septem dies totidemque noctes fluxerant, ex quo illuc adducta fuerat. Cumque  stratui parato et satis honeste composito, paululum se uelut ad dormiendum dedisset, et per gyrum circumspiciens, neminem adfore sensisset: camisia tantum induta, parietem, qui eminentior uidebatur, furtim ascendit, et partem pepli quo caput tegebat, in summitate columne eiusdem parietis connexuit: de reliqua uero parte laqueum cursorium miro modo parauit, in quem collum iniiciens et cum impetu prosiliens: cum tanta ui collum flexit, ut radius sanguinis de gutture exiens, parietis obstantis partem maculasset. Iam medium noctis transierat, et quidam de custodibus expergefactus surrexit, qui eam in lectulo non inueniens, lustrata omni ecclesia, tandem ubi pendebat locum reperit: et ingenti percussus horrore, corpus rigidum et penitus  exanimatum intellexit.

Qui illico clamore magno perstrepens, quid contigisset, uociferando indicauit. Quibus auditis fit undique sanctimonialium concursus, clamor circumquaque exoritur, misera defuncta misere plangitur, sanctus Amandus multis gemitibus et lacrymis inuocatur ne loci sui dignitatem deperire patiatur: sed ad se currentibus clementer subuenire dignetur. Tunc accenso lumine, pendentis collum a laqueo auellitur, et cadauer exanime super templi pauimentum deiicitur. Deinde tres ex sororibus que audaciores uel prudentiores esse uidebantur, quia nox erat, archidiaconum expetunt, et quid facto opus sit flentes inquirunt. Quibus ille tale responsum atque  741 consilium dedit, ut antequam illucesceret, cadauer de ecclesia abstraheretur et quamlibet in foueam proiiceretur. Quas redeuntes et ipse archidiaconus subsecutus est, et cum clamantibus et circumstantibus tantam diabolice fraudis admirans uersutiam astitit. Interea dum quedam sanctimonialium propius accessissent, una earum, palpitantem rediuiuum in pectore spiritum sensit: et interdum paulatim rubere faciem, interdum uero paulatim oculos aperire, et ima suspiria interdum trahere intellexit. Circumstantes autem hoc diligentius explorantes, ingenti clamore sancti patroni sui Amandi auxilium inuocant: et pectora sua percutientes, orationum uota multiplicant. Dum hec agerentur, cognouerunt subito Dei omnipotentis uirtute et sui  gloriosi et admirandi antistitis Amandi interuentione, animam ad corpus rediisse. Illa tamen die ac subsequenti nocte, postquam resuscitata fuit, sine uocis officio mansit. Tantum enim sibi inerat robur fortitudinis, ut uix a quatuor hominibus teneri posset. In crastino uero, aurora illucescente, prima uox eius fuit: »Sancta domina, pia Dei genitrix Maria, adiuua me;« ac deinde ad laudem nostri Saluatoris et eius dilecti confessoris os aperuit, et multimoda congratulatione, omnipotenti Deo gratiarum uota persoluit. His ita gestis, accersito quodam sacerdote confessionem de preteritis peccatis suis plenariam fecit, et absolutionem humiliter assecuta est.

Ac deinde subiungit: »Gratias ago tibi, Domine Iesu, qui me tua gratia, sancti Amandi domini mei  meritis resuscitasti, et de manibus perniciosissimi hostis et inferni uoragine liberasti. Te cum Patre et Spiritu sancto fideliter credo, te adoro, et omnibus Satane pompis et insidiis abrenuntio.« Hoc ubi mirificum longe lateque personuit miraculum, gloriosus et mirabilis Deus in sancto presule suo magnificatur, per quem tot signa mirabiliter operatur. Sicut enim quondam in mundo positus, latronem affixum patibulo et exstinctum, oratione resuscitauit; sic et nunc in celo uiuens cum Christo, miseram mulierem, que suspendio interiit, suis pretiosis meritis ad uitam reuocauit, ad laudem Domini nostri Iesu Christi, qui solus et ubique cum Patre et Spiritu sancto uiuit et regnat Deus per infinita secula seculorum.



SERMO DE ELEuATIONE CORPORIS SANCTI AMANDI.



CAPUT PRIMUM.


Quia opera omnipotentis Dei enarrare, fore honorificum per Raphelem archangelum, celestis medicine docemur baiulum, dignum arbitramur, imo necessarium; eleuationem corporis sacratissimi pontificis Amandi memorabilem non tacere. Est quippe in ea, et diuini miraculi portio non minima, et eiusdem beati uiri laudis ac sanctitatis materies infinita.

Igitur anno uerbi incarnati, scilicet filii Dei pro salute ac redemptione humani generis octingentesimo nono, qui erat annus a transitu uiri Dei Amandi centesimus quinquagesimus, plurima ultra solitum, aquarum inundatio facta, multis in locis metas suas excesserat, atque circumiacentes fluminibus agros,  damnosa segetum uacuatione nudauerat. Quod periculi malum adeo usque excreuerat, ut etiam incole fluminibus proximi habitacula auita cogerentur deserere, et in sublimibus colliculis donec decrescerent, mutatis tabernaculis habitare.



CAPUT II.

Hec uero excrescentium aquarum copia de die in diem, augmento imbrium intumescens, etiam oras fluuii uocabulo Scarpi nimietate sua impleuerat, qui beatissimi patroni nostri Amandi tumulo pene continguus, non amplius ab eo quam uiginti passibus distabat. Qui quotidiano cremento supereffluens, in tantum excreuit, ut ad sacrosanctam sacratissimi corporis sepulturam accederet, atque  omne illud edicule ipsius spatium, quod circa pedes adiacet, superfusis aquis impleret, siccumque pergentibus ibi gradiendi iter negaret.

Huius itaque incommoditatis tristis euentus, monachorum animis merorem non modicum intulit, precipue uero uenerabilem Lotharium, sacri templi  illo in tempore edituum, non mediocriter perculit. Cuius sagacis animi industriam, operumque efficaciam, et corpora librorum nostro archiuo indita, ac totius cenobii in melius augmentata, etiamsi humana lingua taceat: fabrice structura clamat.

Hic igitur, insoliti permotus nouitate diluuii, secum cepit pertractare mente sagaci, quibus modis imminenti succurreret periculo, aut tali ac tante perniciei quali obsisteret suffragio. Sollicitus enim erat, ne usque ad pretiosissimi thesauri depositum, sacri uidelicet patris corpusculum, altius telluri, ut in altero sermone diximus, a beate memorie antistite Eligio defossum, eadem, aquarum affluentia penetraret, atque ipsum circumflua humectatione, et improbo ausu contingendo uiolaret. Tandem ergo  ancipiti dubietate submota ad hoc se salubre consilium sustulit, diuino, ut credi decet, instinctu animatus 742 quatenus ipsam sacri corpusculi urnam de inferioribus ad altiora subrigeret, eamdemque deinceps ab omni hac alluuione tutissimam, limosaque palude secretissimam, sua prouisione redderet.



CAPUT III.

Die igitur constituta clericorum caterua ad tantum opus congregata, fossores necessarios adhibuit, atque sarcophago eleuando, plurimam diligentiam impendit. Quod summa cautela, ut dignum erat, leuatum, in sinistra parte deponi fecit, ac festiua celebritate, per ampla edis spatia, lychnis relucentibus,  missarum solemnia, pro tanti presulis honore deuotissime exorsus, super eumdem tumulum impleuit. Et quamuis in circuitu ipsius sepulcri, aquatilis humor extrinsecus fuerit, non tamen intrinsecus lutulentis sordibus, seu aque guttulis introitus patuit. Nec immerito credibile est Deum, qui omnium  creaturarum naturas, pro suo arbitrio in quascunque uult rerum species transformat, ac tumescentia maria proprio nutu, arenis, quasi habenis fortissimis frenat, etiam dilecti sui cadaueri, tanti honoris beneficium prestare potuisse, ut intra ipsius urne uasculum, quo pretiosum tenebatur depositum, nichil intraret sordium, ut cunctis fieret eiusdem uenerandi pontificis meritum manifestum.

Expletis igitur missarum solemniis, paucis secum quos uoluit, ex monachis retentis, ceteros abscedere fecit, ac non tam temerario ausu, quam fidelis animi deuotione feruens, explorare diligentius amica curiositate duxit congruum, quid sub oculis positum intra uterum suum teneret uasis receptaculum, simulque estimans necessarium, ut  ad deuotionem honorandam querentium, de puluere carnis, siue de ossibus illius tolleret aliquantam portiunculam reliquiarum.



CAPUT Iu.

Interea, omni dubietate submota, idem archicustos ad tumulum iam in superficie pauimenti positum humiliter accessit, atque operculo lapidis quo legebatur remoto diligentius introspexit. Et ecce obtulit se obtutibus illius uir cano capite reuerendus, abstinentie ac ieiuniorum macore, quibus comitibus uixerat pallidus, sanctitate morum, meritorumque precipuus; incorruptione quoque membrorum suauiter fragrantium quasi aromaticus, ac toto corpore incontaminatus: hoc solo quod in sepulcro erat dormienti simillimus, uestimentis pontificalibus  honesta pulchritudine adornatus.

Res raritate sui ualde mirabilis, atque pro sui magnitudine humano sermone uix explicabilis. Qui enim putauerat se putrefacte carnis, uti in mortuis fieri assolet, reliquias inuenturum, reperit ultra estimationem, inuiolati corporis memorabile prodigium. Quali hec uisio digna miraculo, quamque immenso stupori proxima fuerit, eloquentia humani ingenii effari nequit, quin minus ariditas nostri sermonis, hec explicare, ut decet, tenuissimis ualeat uerbis.

Stupefactus igitur ut par erat, tam inopinati uisione portenti, Deo debitis laudibus benedixit, tantorumque donorum largitori gratias egit. Congaudens etiam tanti inuentione thesauri, non modico  iterum cepit sollicitudinis angore cruciari: multa animo uoluens, quid ex ipso ad commemorationem sequentium pro munere deberet auferri.



CAPUT u.

Ubi uero fluctuantem animum anchora consilii stabiliuit, casulam qua erat indutus, a sacratissimo eius collo abstulit: eumdemque in latus utrumque uersans, cannas arundinum fluuiales, que sub ipso olim posite fuerant, propter humorem aquatilem subduxit. Idque suis desideriis minus esse perpendens, nisi etiam ex corpore aliquam tolleret inuiolatorum portionem membrorum, uertit audaces, ut ita dicam, ad cadauer uenerabile manus, unguesque spiritualis uituli cornua producentis et ungulas secuit.  Que post obitum illius, contra naturam ita excreuerant, ut etiam manicas manuum eius cremento suo penetrarent. Necnon et barbam pontificis nostri, scilicet Aaronis, post sepulturam ipsius recrescentem totundit.

Hec uero omnia sibi summo deuotionis obsequio recondens, nec sibi tamen, suisque desideriis sufficere credens, ad os sacratissimum, per quod diuine pietati, crebre orationum preces fuerant fuse, ac uariis populis frequentes predicationes directe, ausus est manum mittere, atque si aliquem de dentibus illius posset eximere, studuit pertentare. Sed et cum hoc, pro eorumdem firmitate nequiret perficere; fabrili instrumento, tenaci uidelicet forcipe usus, de genciuis pulcherrimi oris duos dentes eduxit:  rubicundo ebore, ut credi decet, ac antiquo sapphiro pretiosiores. Mirum dictu! fidelem querens auditorem, quod contra naturam est, mortui cadaueris de dentibus eductis stille fluxerunt cruoris, huiusque monumenti usque in diem hodiernum, testimonium acerra prebet eborea, adhuc eodem quo infusa fuerat sanguine, 743 cum ibi seruandi mitterentur, mirabile dictu, cruentata.



CAPUT uI.

Renouatum sane in hoc facto, imo iteratum diuine maiestatis opus ueneramur, quod in primo mundane conditionis exordio editum legendo recordamur, quando de primi parentis latere in paradiso dormientis costam eductam legimus, eamdemque in  muliebrem formam effigiatam audimus . Necnon et illud quod eodem actu figurabatur mysterium, de latere uidelicet Christi in cruce dormientis cum aqua sanguinem eductum, quando patefacto uite fonte, mucrone militis, manauit pretium nostre redemptionis, atque conscisso thesauri sacculo, sponsalis margariti egressa est plenitudo. Dotalis etiam pacti supra crucem scripti stipulatio, in pulcherrimo, Hebraicis, Grecis, Latinisque expressa litteris apparuit albo. De quibus ecclesia ad sui Conditoris ac Redemptoris similitudinem reformata, omnium credentium mater uitalis uidelicet Eua est, remota priori calamitate, effecta.

Non penitus incomparabile per omnia, de quo antea diximus, nobis uidetur miraculum, quando  aperto ore nostri Patris, nos in Christo per Euangelium generantis, pretiosissimi stille fluxerunt cruoris, quo omnis ecclesie conuentus amabilis, augmentum uere percipere meruit credulitatis, castoque coniugii federe digna effecta est et fidelis.



CAPUT uII.

Dormiuit igitur uetustus ille in paradiso Adam: et ex osse proprio fabricatam suscepit in coniugale contubernium Euam. Quieuit postea Adam nouus illius antiqui protoplasti protoplastes, in crucis supplicio, et ex cruore sui lateris subarrhatam sibi aptauit ecclesiam, non habentem maculam aut rugam, sed corpore et spiritu immaculatam. Representauit uero quadam similitudine nobis illos utrosque nostre plebis pater et parens, iste de proximo  post centum quinquaginta annos sui obitus dormiens in sepulcro; primi Ade similitudinem referens in osse exempto; secundi Ade, id est Christi imaginem prebens in cruore effuso. Quibus utrisque gestis mirabilibus, presentem sibi ecclesiam ad sua solemnia congregatam, quasi ueram dilectionis ac fidei puritate coniugem, omnium nostrum matrem uidetur acquisisse. Que illi propria aluo, fonte uidelicet sacro filios generans, mirabile dictu! et mater perseuerat et uirgo. De quorum collegio etiam ego, qui ista nunc suppleo; quamuis degener eius inenarrabili pietate existo.

Sane illa que uerax priscorum Isrelitice nationis iudicium narrat historia, huic, de quo loquimur, non longe uidebuntur dissimilia. Samsonem fortissimum  omnium ducum querentem coniugium, rugientem in semita obuium habuisse leunculum, atque de eiusdem uiolenter necati maxilla, cum regrederetur, mellis sumpsisse fauum referunt, suisque conuiuis enigma proposuisse obscurum. Istis hec aliqua sui portiuncula conueniunt, porro ad credendum titubantium animos instruunt, in quibus adhuc fides frigescente caritate uel uiuit, uel potius, ut ita dictum sit, mortua uiuere se credit.

Non itaque insanientum more petarum, inanes et a ueritate uacuas fingimus fabulas, neque iuxta Mantuani uatis figmentum, Aeneio exemplo, de tumulo Polidori, auri sacra fame necati, hastilia cruenta extrahimus; sed ad laudem Domini meritum, et nomen amabile Amandi presulis sancti adornare  desideramus. Porro si illa meretricio sermone, et cultu compta persuaderi quasi uera potuerunt paganis, que redargutio digna inueniri poterit Christianis, si minori fide dubitent de certis, quam illi de mendacibus et incertis? Superest itaque ut aut omnipotentiam Dei negent, aut de sanctitate tanti uiri dubitent: et hac insania, etiam paganis deteriores exstent. Sed de his iam satis dictum sit.



CAPUT uIII

Igitur ablatas de corpore uiri Dei Amandi supramemoratas reliquias, congruo loco, debito honore deposuit, lapidum etiam cesores, necnon et cementarios adhibuit, aliaque perplura que ad hoc  opus apta uidebantur, exquisiuit. Corpus uero uenerabile a die duodecimo Kalendarum Octobrium quibus eleuatum est, usque ad decimum Kalendarum Nouembrium, quibus restitutum est, per triginta duos dies supra terram manere permisit, ac die eodem, magno cleri, populique conuentu congregato, in loco preparato recollocauit. Urnamque sepulcri, non ut antea fuerat, in profundioribus posuit, sed in superioribus, ita ut fundamentum illius uideri, et lumen sub illo accendi posset, collocauit, atque in eo illum psalmi uersiculum. Hec requies mea in seculum seculi, suprascripsit. Utramque uero eleuationem uidelicet corporis, atque restitutionem, celebrem esse fecit, suis etiam successoribus honorabilem in perpetuo fore sanxit. Quod hactenus nos  deuotissime hodierna celebritate colimus, ac nostros, ut ea maneat cura, posteros monemus.

744 Hec nos cum a patribus qui his interfuere, et numerosi supersunt, audissemus, frequenti sermone narrantibus, silentio nequaquam infructuoso regere permissi sumus, sed ad laudem Christi pontificisque ipsius, uili dictatu posteris transmisimus. Talibus et tantis usque in presens uirtutibus, eius celebrabilis honoratur tumulus. De sanitatibus uero in basilica eius, qua requiescit, ipsius interuenientibus meritis patratis, aliqua hic commemorare supersedimus, quoniam de his satis in libello uite illius expressa cognoscimus. Siquidem ad eius memoriam cecitas uisum, surditas auditum, debilitas gressum; et taciturnitas lingue recipit officium.  Hec nempe quasi communia sanctorum dona referre omittimus, quia ad ignem in eius memoria diuinitus accensum stylus festinat stolidus: cui hebes prona deuotione concurrit animus.



CAPUT IX. De igne celesti in memoriam Beati Amandi diuina uirtute mirabiliter accenso.

Denique ab incarnatione Domini octingentesimo quinquagesimo quinto, a transitu uero beatissimi Amandi centesimo nonagesimo quinto, atque ab eleuatione corporis ipsius quadragesimo septimo, die uicesimo mensis Septembris, celebritas anniuersaria sepedicte eleuationis illius imminebat, que minus digno deuotionis studio solemnis exstabat. Siquidem  quotidianis diebus contempta, officio nullo feriali honorabilis erat obsequio. Quam negligentiam diuino correctam prodigio sequenti manifestius liquebit eloquio. Non enim, ut aliquid etiam in transcursu dicamus, Dei omnipotentis miracula, siue per ministros suos acta, tantum ad strepitum et plausum, fauoremque uulgi excitandum credimus patrata, sed ad fidem corroborandam credentium, correctionemque animarum errantium, celestia terrigenis monstrari opera tenemus certissimum, ut quia quotidianis preceptorum sacrorum admonitionibus non emendamur, portentis quibusdam quasi stimulorum aculeis corrigamur. Et quia more generorum Loth obdurati, ut periture Sodome terga fugiendo prebeamus,  atque ad montem uirtutum ascendamus, obedire nolumus, fit ut nobis sermonem diuinum, qui per Loth figuratur, quasi per lusum loqui uideamus: terribiliaque precepta, mortem ac perditionem minantia, iuxta prophetam, in canticum oris nostri uertamus.



CAPUT X.

Quid itaque isto de quo loqui incipimus signo, ignis uidelicet diuini accensione nos admonitos putare debemus, nisi ut flammam gemine dilectionis, Dei uidelicet et proximi, in nostris, cordibus accendamus, qua in conspectu summe maiestatis lucere ualeamus, uitiorumque rubiginem de actibus nostris ardore illius ignis, quem Dominus noster in terram, hoc est, terrena corda misit, ad purum  expurgemus, ut depulsa plumbi, id est iniquitatis et peccati a nobis grauedine, ad celeste diadema nostri regis, quasi aurum purissimum nos preparemus? Sed de his satis, quamuis prepostero ordine dicenda fuerint, preoccupando diximus: nunc ad ipsius signi magnitudinem, lingue plectro et calamo scribe accedamus.



CAPUT XI.

Die igitur qui iam dictam eleuationem ordine temporis precedebat, terminata synaxi uespertine celebritatis, non ita pleno, ut dignum erat, apparatu luminis neque etiam festiuo conuentu, ut decebat, turbe popularis, nox propinquabat. Completoriisque peractis, tenebrarum horror iam lucernis egebat, ac quoniam quiescendi tempus iam uenerat: monachorum  singuli lecti sternia petierunt: custodibus in aula basilice relictis. A quibus more sibi solito, lucernis, nocturnis horis ardere suetis, accensis, atque uniuersis per tota edis spatia cereis exstinctis, dum unus eorum, post minimi intercapedinem temporis, diligentiam templi obseruans, redisset: cereum ad sancti uestigia ardere solitum, ac paulo ante exstinctum, fuso celitus ignis candore reperit radiantem. Quem dum ab aliis estimat illuminatum: iterato credidit exstinguendum. Sic a singulis uicissim sibi succedentibus tertio exstinctus: tertio nichilominus apparuit celesti igne coruscus. Qua de re quod supererat in unum conuenientes, ac singuli se eumdem exstinxisse memorantes, et quis ipsum reaccenderit conquirentes, ita eumdem denuo exstinguendum  putauerunt, ut etiam carbonem, qui ex filo remanserat, emunctoriis digitis adimerent, probare uolentes utrum rursus repetito luminis candore radiatilis appareret. Nec dum quippe rem tanti miraculi pleniter agnoscebant, quamdam tamen animo sollicitudinem de hoc facto, iam omni modo capiebant. Qua de re dum ipsum cereum 745 quarto reaccensum conspicerent, stupefacti, imo perterriti, quod quasi temerario, ut ita dixerim, ausu, eidem prodigio obuiare exstinguendo tentauissent,  ipsum toties euindicatum a lumine, ipsi concesserunt. Quid multis? Permissus est eius esse iuris, cuius uirtutis maiestate tantis uicibus apparuit inuincibilis. Diu itaque super hac repentini nouitate miraculi gaudio summo attoniti, tandemque dormitum euntes stupidos oculos soporifere tradidere quieti.



CAPUT XII.

Iamque nox ipsa tanto illustrata lumine prope transierat, et aurora rubescente matutinorum solemnitas propinquabat cum interea custodes grabatis, quibus quieuerant, surrexerunt, ac de cereis septem maximis, qui ad caput uiri Dei sub ipso mausoleo, intra cancellos sub conclaui positi stabant, duos gemino candore, flagrantes repererunt. Ex illo  autem ad pedes posito quem paulo ante accendi uiderant, unde isti ad caput statuti accensi fuerint, non dubitabant. Finitis uero matutinorum solemniis, ac die iam clarescente, uulgata facti fama, omne monachorum agmen in basilicam uenit, atque summe sancte et indiuidue Trinitati, excelsis laudibus, uocibusque iubilantibus benedixit: missarum deinde solemnia pro eiusdem honore patris, ultra solitum deuotissime impleuit. Cuius inexplicabilis melodie cantilenam diutius protelatam, ego ipse qui hec qualiacunque sunt, describo, coram positus, et audiui auribus, et ignem oculis uidi, atque hos etiam uersiculos in ipsis concentibus pontifici dixi.


Lumen in ethereo quo clarus haberis olympo
   Monstrasti monachis, presul Amande tuis.
 Da famulis ambire tue consortia uite,
   Ut ualeant donis participare tuis.

Hoc igitur, geminum diuinorum beneficiorum munus, eleuationem scilicet sacri corporis admirabilem, ac dationem ignis de celo missi memorabilem, summo deuotionis tripudio, qui adfuere, celebrarunt, atque ut a posteris eorum honoretur, decreuerunt credentes leuamen adepturos eternum, qui eius memoriam cum debita habuerint actione gratiarum.





[PASSIO SS. CYRICI ET IULITAE.*]



EPISTOLA DOMNI PHILIPPI ABBATIS DE ELEEMOSYNA AD ABBATEM IOANNEM ECCLESIAE S. AMANDI DE PASSIONE SANCTORUM CYRICI ET IULITAE.

 Reuerendo in Christo Patri Ioanni Dei gratia Elnonensis monasterii abbati, et uenerando sanctoque conuentui frater Philippus modicum id quod est. Sicut arentis ingenii uena deficiens, et impoliti sermonis egena complexio gestorum minuit dignitatem, sic antiquitatis situs: et exemplarium mendosa corruptio, deuenustant honeste compositionis ornatum. Quia quod antiquatur et senescit, prope interitum est, et riuus nisi de beneficio fontis uiuat, arescit. Quod in beatorum Cyrici et Iulite passionis historia credimus accidisse, quam et nebula uetustatis offuscat et incompositi schematis obumbrat abiectio. Que, etsi inter apocrypha computatur,  non tamen uictorie martyrum nubem falsitatis importat, quos pro ueritate passos uniuersalis ecclesia solemniter ueneratur, et in regno glorie cum facie Christi Iesu, refouet eterne felicitatis amplexus. Quos signis et mirabilibus diuina clementia suos esse testatur, et inter electos sortem eorum esse declarat, sicut per Isaiam dicitur. Liga testimonium, et signa legem in discipulis meis. Ad discipulatum fidei, ligauit eos testimonium Iesu, et lex ueritatis per Spiritum sanctum, signata in cordibus eorum. Cuius assertione fideliter probati, coronam uite possidere merentur et regnum. Apocryphum quidem, secreti clausuram, non uitium falsitatis edicit,  cum rei manifeste scriptor ignotus est, et actionis clare tractator occultus, quemadmodum liber beati Iob, licet pro incerto auctore dicatur apocryphus, meriti tamen excellentia inter agyographa numeratur. Sic triumphus celebris martyrum beatorum, licet cum gloria frequentetur, quis eorum tamen acta conscripserit, latet incognitum. Ad ea corrigenda, uestra me cogit auctoritas, et affectus excitat caritatis, in qua uobis debeo quidquid possum, non uerbo neque 746 lingua, sed opere et ueritate. Omissis igitur que in ea loquacitas extulit, depressit inscitia, corrupit annositas, incuria profligauit, exemplarium transfusio negligenter egesta  confudit, deiecit falsitatis coannexa suspicio, quod ab emendatioribus sumptum est scriptis, stylo ueritatis expressi: non ordine uerborum, sed gestorum maiestate seruata. uerum quia liuoris est proprium semper aliena rodere, deprauare sincera, splendida nube detractionis inuoluere: non ambigo nostris inceptis uenena proterui murmuris sine pietatis occursura iudicio. Unde sinceritatem uestre dilectionis obtestor, ut aculei seuientis uulnus inflictum, sancte intercessionis cataplasmate foueatur: et gladius eorum intret in corda ipsorum, qui linguas suas ardenter exacuunt, ut opus fraternum nequitie susurriis ualeant incestare.



PROLOGUS.


 Sapientie diuine mirabilis altitudo sicut eminentis est glorie, sic fidelibus suis abundantem prerogat materiam laudis, quibus secundum diuitias bonitatis sue, notam facere dignatus est excellentem potentiam suam, et gloriam magnificentie regni sui. Frenauit eos laude sua, ne intereant, et in confessionem sui nominis excitauit, ut quod animi uirtute penetrare non preualent; amoris instantia prosequantur. Laudent in operibus potentiam, sapientiam in dispositionibus, in beneficiis clementiam, maiestatis unitatem in consideratione magnitudinis admirentur. Hec operum suorum progressus multiplices, sic cuncta diffinitione complectitur, ut ab eorum comprehensione, nostra nos seiungat infirmitas: et intelligentie nostre conatus uirtutis  obruat magnitudo. uiam tamen aperit misericordia miserie fluctuanti, que sermones suos coronat circumstantia ueritatis, et in uacuum cedere non exspectat, quod in edificationem roboris nostri, fideliter proferre dignata est. Aporiamus quidem sed non deficimus, quia »ex parte cognoscimus, et ex parte prophetamus ;« et Apostolum sequentes ad brauium perfectionis nos extendimus, quod in presenti comprehendere nequaquam sufficimus. Cuius enim tam perspicax sensus, intelligentia subtilis, arguta ratio, uiuax memoria, uel efficax esse ualet ingenium, ut complexionis huius audeat se conscium profiteri? Quia iuxta Apostolum: »Incomprehensibilia sunt opera sapientie Dei; et  inuestigabiles uie eius ,« in effectibus tamen semita quedam cognitionis elucet, ut saltem posteriora uideamus, qui faciem non sufficimus contemplari, sed transformamur a claritate in claritatem, tanquam a Domini Spiritu, fidei passibus enitentes, in eterne peruentionis amplexum.

Sicut enim radium solis in nube suspicimus, quem in uirtutis sue lumine coruscantem aspicere in directum minime sustinemus, sic in agone martyrum, carnis infirmitatem considerantes, et horrendos penalis iniurie cruciatus, diuine uirtutis predicamus triumphum mirabilem, qui ferociam persequentium  fregit, qui crudelia tormentorum machinamenta consumpsit in nichilum; et contra legem carnis, patientiam gloria, tortorem confusione perfundit. Hec in omni etate et sexu, uoluntatis sue testimonia credibilia facta nimis commendat ad omnem conscientiam hominum, eorum qui non ueritatem Dei in iniustitia detinent; sed exercitatis sensibus, mirabilem Deum in factis mirabilibus confitentur. Quod natura non habet, usus non recipit, non admittit ratio, non concipit intellectus; et sensus humani circuitus multiplex non attingit, credulitatis gradibus assequi necesse est, et in operum magnificentia, uirtutem maiestatis condecet uenerari. Cum enim beati Cyrici gesta releguntur, cum passionis eius celebris recitatur historia: quis  triennem puerum prudentem in responsis, in suppliciis fortem, in confessione disertum, in gratiarum actione fidelem, in martyrii agone mirabilem, non mente refugiat, et a nature legibus, iudicet alienum? Si ad uirtutem formatur infirmitas, si fragilitas accingitur robore, si ad uiriles animos exsurgit infantia, diserte loquitur lingua balbutiens, si non cedit imbecillitas passioni; quis hic alium credat operari, nisi diuine uirtutis accessum? Si fortitudine sexus muliebris accingitur, si ad paruuli sui tormenta, maternus animus non fatiscit, si affectuum transfiguratur effectuumque proprietas, si naturalis institutio a suo ordine demutatur: quis auctor est? Ille profecto, cuius omnipotentia in omnibus et super omnia mirabiliter operatur, qui est benedictus in  secula. In omnibus his, operationis eius radius solemnis elucet: et opera fidelium, lumine sue uisitationis illustrat, sicut scriptum est: »Omnia opera nostra operatus es in nobis, Domine .« Huius incomprehensibilis uirtus, singulare et predicandum seculis omnibus tropeum Cyrici martyris et Iulite matris eius erexit, dans fidei meritum, gloriam certamini, fragilitati constantiam, uirtutem confessioni, labores ad requiem, tormenta referens ad coronam.



PASSIO SS. MARTYRUM CYRICI ET IULITAE MATRIS EIUS CUM SOCIIS EORUM.


 747 Beata Iulita, Isaurie prouincie non ignobilis alumna, de ciuitatis Iconiorum primoribus, carnis ducebat originem: sed ornatu morum et fidei gratia, studioque uirtutis, supra dignitatem generis eminebat. Hec uirili destituta solatio, triennem adhuc alebat paruulum, Cyricum nomine, quem cum lacte carnis, primordialibus fidei rudimentis erexerat, et in eum docuerat credere, cuius uerbo celi firmati sunt: cuius spiritu omnis eorum uirtus durat et consistit ornatus. Hec spiritualibus accensa desideriis, ornabat operibus fidem, diuine legis meditatione iustitiam, uirtute castimonie sanctitatem et ad exemplar celestis imaginis, se circumspectione sedula componebat.

Agente igitur in fascibus Aurelio Alexandro, qui  ab Augusto Cesare, uicesimus Romanum regebat imperium; exorta est contra ecclesiam dura tempestas: et emissis in orbem decretalibus edictis, imperialis crudeliter detonabat indictio, ut sacre fidei professores, aut idolis immolarent, aut suppliciis grauibus urgerentur. Tumebat in immensum spiritus procelle, et exaltabantur ad submersionem fidelium fluctus eius; et filiis gratie furor ingrati turbinis uehementius imminebat. Trahebantur ad delubra Domini sacerdotes; ad nefanda libamina cum prelatis populus cogebatur: applicabantur penis quos in fidei confessione uirtus inuiolabilis uniebat, et quia impietatis sacrificia detrectabant, se ipsos Deo in odorem suauitatis offerebant hostiam  salutarem. Ascendit fumus in ira grauis; et ignis a facie eius exarsit, ascendens in partes finitimas proximi orientis, Isauriamque et Pamphyliam, ac loca contermina suo terrore concussit.

Impietatis coheres et nominis, preeminebat regionibus illis preses impius Alexander, qui tanquam leo rugiens et paratus ad predam , immanitatis spiritu in seruos Domini procaciter ferebatur, de sanctorum sanguine, de cede fidelium, de crudelitatis ministerio, imperatoris gratiam, senatus fauorem, et nominis sui gloriam gestiens aucupare. Absorbebat plerosque, nonnullos terrebat: multis dictabat fugam uel cogebat ad latebras, turbinis huius, et iniqui turbatoris insania, quem ad dispergendas et perdendas oues Christi, preceps  armabat impietas, et animabat insolentia singularis. Matrona fidelis sibi consulens et paruulo suo, nec tam sibi quam paruulo timens, iuxta persuasionis euangelice prouidentiam salutarem, de ciuitate sua fugit in aliam; et in Tharsum Cilicie latenti commeauit effugio.

 Si furoris impetum sancta mulier declinauit, non turbate mentis aut fracte uirtutis est signum, sed prouide dispensationis et humilis anime nota certissima. Nunquam enim de se presumit cultor humilitatis animus, nec in magnis ambulat, nec in mirabilibus super se; sed prudenter explorat diuine consilia uoluntatis; et omnia superno committit examini. Finis acceptus coronat initia, et actioni nomen et meritum consignat affectus. Quo affectu uirago nostra secesserit, sequentis pagine declarat historia. Familiares proximorum subterfugit affectus, et blandimenta carnis et sanguinis, ne persecutionis ingruente malitia, sanctis aliquid auribus instillarent, quod molliret animum, quod constantiam uirtutis euerteret, quod mentem sanctam a uia  et ueritatis testimonio reuocaret.

Peragratis interea regionibus adiacentis prouincie minister sceleris Alexander, ad locum ubi latitare disponebat beata Iulita, spiritu proteruie ducente peruenit. Ibique iuxta consuete malitie morem, fidei sancte cultores missis apparitoribus perquiri diligentius iubet, et suis tribunalibus exhiberi. Atroci proposita iussione, ut aut diis libamina soluerent, aut exactione penarum lese diuinitatis iniurie soluerentur. Inquisitione facta matrona uenerabilis a ministris nequitie reperitur, et presidis oblata conspectibus, nomen, genus, patriam titulumque religionis interrogata, constanter edisserit, et se Christianam sermone publicat expedito. Cuius deuotio  prompta, fidens animus, uultus alacris, prudens eloquium, confessio celebris, fidelis constantia, sicut enarrant gloriam Dei, sic tyranno nubem confusionis important. Compressa tamen interius cordis exacerbati molestia, uelut salutaribus monitis agressam comiter adhortatur, ne a religionis antique ceremoniis, ne a generali deorum reuerentia, ne ab imperatorie maiestatis indictione recedat, sed ad promerendum potestatis utriusque fauorem, salutem suam uictimis redimat et incenso. Quia sicut paratur acquiescentibus gratia, sic contemptoribus finis inglorius et horror imminet tormentorum. Matrone pectus in solido constitutum nec feralis admittit uenena consilii, nec penam metu soluitur ad delictum. Replicat monita preses, minasque congeminat,  ut animum sanctum prouocet ad ruinam. Sed intentio sacrilega, quasi unda scopulis illisa retunditur, et 748 uelut columna immobilis in edificio ueritatis, in neutram partem fidelis animus inclinatur.

 Subit inter hec animum sancte matris, relicti post se paruuli pia memoria, grauiterque angitur animo, quod absque eo uenerit in conflictum. Credibile est mulierem sanctam timuisse, ne sine materni moderatione solatii, deprehensa frangeretur infantia, uel agonis sui dulces percipere fructus, sine tam dulci pignore noluisse. Cum enim sue consummationis instare uideret articulum: non tutum satis arbitrabatur imbecillem post se puerum manere superstitem, ludibriis aliene crudelitatis expositum et tante concertationis ignarum. Nec pium pia genitrix estimabat, si filium deserens, eternam tenderet ad coronam, quem ad hoc deuote sustulerat, ut sanctorum ciuis et heres fieret paradisi. Maluit enim ad regnum morte transferri, quam  uite infelicis commercio perpetue mortis initiare comitia.

Illius igitur indicio preeunte perquisitus Domini puer, et delatus in publicum; primo quidem a preside iuxta humanitatis officium, etatisque mensuram, blanditiis attentatur, et lactei sermonis illecebra, dehinc terroribus et minarum pulsatur aculeis.

Sed fidelis Deus, qui suos in tentatione non deserit, qui Ioannem intra uiscera materna conclusum, prophetali gaudio docuit exsultare, qui sine ministerio uocis humane simplicibus et indoctis, Scripturarum patefecit arcana, qui unius lingue uiros, in linguis igneis linguarum omnium sermonibus erudiuit: trienni adhuc puero suo, exercitati sensus, et erudite lingue ministrauit ornatum.

 Ad primum igitur interrogationis occursum Christianum se esse uoce libera profitetur, nec a professionis huius aliquatenus deflectere uelle sententia.

Miratur preses, et requirit instanter, unde nominis huius hauserit memoriam tam solemnem, unde religionis huius susceperit instituta. »Miror, ait beatus Cyricus, insipientiam,« hoc a puero uelle sciscitari, cui nec tempus ad studium, nec ad intelligentiam sensus, nec etas suppetit ad doctrinam.

Excandescit in iram truculenti iudicis atrox immanitas, et totum possessor iniquus excitat in furorem. Et quemadmodum propheta insipiens subiugalis ore correptus est et confusus, sic iudicem iniquitatis induit de pueri sancti confessione confusio.

 Scintillantes oculi, suffusa facies, minaces gestus, incompositus sermo, uocis acerbitas, totius corporis status instabilis, mentis insaniam signis euidentibus eloquuntur. Eructat flammam cordis iniquitas, et in iracundia terre loquens, cedi iubet infantem Saluatoris preconia prelocutum. Confessio ueritatis tormentis arguitur, et innocentie penis iram pascit impietas, non nature parcit, non miseretur etati, sed immanem fractus in belluam, contra puerum Domini tonat minis, grassatur uerberibus, et in cacumen furoris erigitur. Sed qui infirma mundi eligit, ut confundat fortia; et in contemptibilibus arguit contemptores: agoniste suo prebet inter flagella constantiam, et ab uberius consolationis paterne, dulcore pie suauitatis inspirat.

 Innocentes igitur manus et simplices oculos in celum reuerenter extendens, gratias agit indici gratiarum, et ministris insultans congeminat: »Christianus sum, Christianus sum.« Et quoties uocem sacre confessionis emittit, toties in eo reparantur uires; et noua uirtus cum sustinentia propagatur. Stupore perfunditur preses: et lictorum confusa ferocia plus animo fracta est, dum penas infligit, quam posset affligi, qui uidebatur afflictionibus subiacere.

Reuerberata igitur in se malitia subsidit ad modicum, et interiectione temporis demittit insaniam, ac peruicaces refrenat affectus.

Spatio tamen proposite intercapedinis euoluto; uenerabilem Iulittam cum filio iubet preses suis  tribunalibus exhiberi. Replicat monita, consilia suggerit, incitamenta cumulat, persuasionibus urget ut a pertinacia cedat, et deorum cultibus ac imperatoris obsecundet edictis. Perstat immobilis fidelis matrona, et aure surda preterit quidquid a preside peroratur. Ille, ubi nichil preces, nichil monita, nichil consilia proficere uidet, diuersa precipit tormentorum genera preparari, et ad impugnationem uirtutis instrumenta crudelitatis instaurat. Torquetur beata Iulita, torquetur et Cyricus, sed fidei uirtutem, ueritatisque constantiam, impietatis machina non absumit. Stat uirago uenerabilis, fortitudinis exemplum, patientie titulus, pietatis oraculum, fidei satio, constantie firmamentum, testimonium sanctitatis, corona iustitie: nec penarum succumbit  horrori, nec fessa cruciatibus, animo minoratur.

Erubescit preses et grauius angitur, quod insuperabilis martyrum uirtus, inuiolabilis fides, leta constantia, secura confessio, questionibus non succumbant, quod inter cruciamenta magnanimi, inter iniurias alacres, inter pressuras erecti solide perseuerent, plusque patiendo fortes emineant, quam puniendo tortor insaniens. Cuius enim uel sexeum pectus, uel duriora metallis uiscera, stupor et admiratio non percellant, cum penalis acerbitas, mulieris non frangat animum, paruulum non exstinguat? Cum suppliciis forti resistunt animo uas fragile, femina, puerulus euo tener, uiribus impar, sensibus immaturus? 749 Genus graue confusionis  est uicto uictoris indignitas, cum forti deiecto gloriatur inferior; et qui superior uidebatur, recedit inglorius. uicissitudinis huius presidem pulsat iniuria, et toto rancescit affectu, quod inter tot afflictiones uictrix exsultat infirmitas.

Subductos igitur penis inclytos bellatores, arctissimo recludi iubet ergastulo: atrociori seuiens astu, quam si eos sententia supreme damnationis absumeret. Arbitratur enim quod squalore carceris afflicti, confecti tedio, inedia macerati, minus fortiter supplicia renouata sustineant, et a proposito fidei leuius auertantur. Facultas hec non uirtutis humane, sed muneris est diuini; nec martyrii triumphus est de merito, sed per gratiam dispensatur.

 Per gratiam uirtus in infirmitate perficitur, et in tribulatione iustitia pulchrior enitescit. Coruscat in professoribus fidei celestis auctoritas, et de celo uictoria prestatur humilibus. Traducit in contrarium machinas presidis arbiter equitatis, et quod ad exterminium parabatur, Dominus disponit ad gratiam, sanctisque suis gloriam propagat et meritum.

Erant in eadem custodia quadringenti circiter quadraginta quatuor uiri, quos diuersis ex causis una sententia carceralibus claustris ingesserat. Hos ignorantie tenebris, et culparum nexibus inuolutos, urgebat uite presentis aduersitas, et mortis eterne dura manebat accessio. Horum miserata periculum, compassa miseriis, errori condolens beata Iulita,  damnationi conuenienter occurrit. Aperit sacramenta fidei, redemptionis ordinem pandit, baptismi gratiam predicat, promissa sanctis eterna gaudia repromittit, si religionis Christiane pareant institutis. Non esse deos, qui publice colantur, prudenter edisserit. Idolum cum natura diuina nichil habere commune, constanter enuntiat, sed esse opus hominis sensu uacuum, ratione carens, facultatis expers: ludibrium demonis, saluti contrarium.

Unam esse Patris et Filii et Spiritus sancti saluificam deitatem, nec aliud nomen sub celo datum hominibus, in quo oporteat saluos fieri. Huius maiestatem nulla principii, uel finis circumscribit angustia, nulla temporis aut loci spatia metiuntur, sed eternaliter in se manens innouat omnia, et sicut  misericorditer erigit confidentes, sic iudicio ueritatis obruit induratos.

Exhortatione tam sedula mulieris sancte, et singulari paruuli confessoris exemplo, tota illa suppliciis ascripta multitudo conuertitur, abdicat gentilitatis errorem, fidei documenta reuerenter excipit, Christi nomine se postulat insigniri, et in libertatem glorie filiorum Dei fideli ministerio reparatur.

De nominatione sola dulce libertatis est nomen, sed experimento gratius, usuque letissimum. Angebat eos primo metus mortis, conscientie reatus, exspectatio pene, squalor carceris, famis iniuria, desperationis incessus, crudelitas ministrorum. Nunc animati fide, regenerati in spem uiuam, uirtute diuine  caritatis erecti, liberis mentibus, uoce publica Christi preconia personant, presentia despiciunt, ad eterna suspirant, et de celestis beneficii munere gloriantur. Felicius iudicant pro Christo uitam ponere, quam inter mundi delicias uiuere purpuratos.

Nuntiatur Alexandro rebellasse filios carceris, et ad diuinitatis iniuriam, contra decreta principum, Christiani nominis factos esse collegas, et ore blasphemo culturam numinum detestari, crucifixi gloriam predicare. Correptus insania preses, suis eos mandat conspectibus presentari, ut quod suggeritur, presenti probet indicio. Educti de custodia, fidei professores, nichil animo mutati, uel terrore nutantes, se Christianos esse uoce consona profitentur.  Preses indignatione concepta, uelut clibanus, furoris sui iaculatur incendium, prolataque sententia gladiis in sanctos animaduerti iubet: et concisa frustratim corpora, partimque dispersa per agros, insepulta manere decernit. Exsequitur lictorum manus ferale iubentis imperium, et effusa decollatorum uiscera crudeli dissipatione dispergit, ut aliis fierent terroris exemplum, et fidelibus non crederentur post mortem beneficium posse prestare. Nil agis Alexander inique, nil proficis. Quos trucidas, angelis conserti regnis celestibus inferuntur. Perire non potest quod tam irreuerenter exponis, resurrectionis gloria, quos perimis, in integrum reformabit, et presentis corruptele iacturam felix incorruptio possidebit. Iniurius est sibi, qui nature iura conuellit,  nec discrepat ab insano, qui sensu carentia tormentis interrogat, uel in examine cadauer exerit ultionem.

uiuunt cum Christo, regnantque feliciter, et beatis intersunt ordinibus, quos tanta crudelitate persequeris, nec sentit caro mortua quod intentas, nec felicem spiritum turbare potest carnalis iniuria. Deus ultionum Dominus libere aget, qui et illis pro patientia gloriam, et tibi pro malitia perenne supplicium compensabit.

Sanctis igitur martyribus taliter consummatis, cum iam tempus instaret, ut beata Iulita cum filio gloriosi certaminis expediret cursum laudabilem, et pretiosas merces, maris huius ereptas naufragio, in portum pacati littoris explicaret, recrudescere  750 cepit Alexandri ferox improbitas: et aduersus sanctos Dei noua cepit excogitare genera tormentorum, quibus aut eorum constantiam frangeret, aut furori suo remediabilis uindicte pararet obsonium. Sensus enim malorum immutabilis est, et superbia eorum qui te oderunt, Domine, ascendit semper. Exagitabat eum grauius iracundie motus, et ardentius estuabat; quod plus humilium patientia posset, quam principum terror et eminentia potestatis. Torquebat eum, quod mori gloriosius estimabant, quam sublimibus obaudire, uel inter gloriosos terre pacatum tenere consortium. Uniuersa igitur sue crudelitatis arma iubet attentius explicari, et per singula sanctorum membra specialia, singillatim iubet sui furoris argumenta distribui.  Sed matrona laudabilis et puer uirtutis egregie, forti animo, sereno uultu, alacri constantia, quidquid irrogatur, patienter excipiunt, et in laude Christi felici sustinentia perseuerant.

Alexander aduersus eos ubi uidet suam nichil preualere seuitiam, capitali iubet punire sententia, et quam uotis omnibus affectabant, relinquit sanctis uictoriam, passionum uictus iniuriis, quas iubebat uictoribus irrogari. Quanto enim sanctorum corpora grauioribus sunt exarata suppliciis, tanto eos gloriosiori de tyranno triumphus erexerat; et pro confusione sua duplici et rubore, cum palma uictorie, manipulos gaudii reportabant, in terra sua duplicia possessuri. Laudabunt recti partem eorum,  et in eis laudabitur qui fecit eos; qui labores ad requiem, ad refrigerium penas, certamen euexit ad palmam. Laudabilis plane, mirabilisque uictoria, cum per passiones huius temporis, eternum lumen reuelatur in sanctis; et momentaneum hoc ac leue tribulationis eternum glorie pondus operatur in eis, ad uidendum in bonitate electorum Dei, ut laudetur ipse cum hereditate sua, et incorruptionis thronus sicut sol in conspectu eius, et luna perfecta in eternum, et testis in celo fidelis Christus iehsu, perfecte similitudinis in eis exerat dignitatem. Hic beata mater et inuicta martyr, sexus uictrix et seculi Iulita gloriatur exsultat, non sibi timens aut soboli, sed cum ea celestis beneficii plenitudine gloriatur, et reuelata facie contuens Redemptorem,  dem sua et filii sui imarcescibili gloria, maiestati diuine gratiarum replicat actionem, cui est honor per immortalia secula seculorum. Amen.


Incipit translatio sancti Cyrici.

Laudemus uiros gloriosos et patres nostros in generatione sua, quibus multam gloriam fecit Dominus magnificentia sua. Olim in loco Elnonensis monasterii, ubi sanctus Amandus corpore quiescit, diuitie salutis, hoc est sapientia et scientia affatim exuberauerunt, atque odorem suum quaquauersum diffuderunt, ita ut inde multi haurirent, unde suis potum porrigerent. uerum quia »scientia inflat, caritas uero edificat ;« per inflationem scientie, uisa est sapiens caritas; et chara sapientia eo loci rarescere, sicut in consequentibus erit  uidere. Denique inibi uigebat studio quisquam sapiens nomine Milo; qui sub alis scholarum nepotem suum fouebat Hucbaldum, liberalium artium emolumento. Assecla nempe, ut ingenii sui caperet experimentum, composuit de sancto Andrea modulamen antiphonarum; sed et quarumdam laudum habentium, que uere pia laus, initium. Quod ubi didascalus uix tandem agnouit, grauiter tulit, atque ei scholarum aditum denegauit: conquerens eum uelle super se, nomen usurpare philosophi. Et quia locus tunc temporis carebat abbate, accedens ad priorem, nimie discipulum infamat arrogantie, protestatusque est se et illum, nequaquam posse in eodem habitaculo degere. Ille accersens Hucbaldum,  rogauit maiori cedere, donec mitigata eius animositate, que tunc recens feruebat, ad locum repedaret proprium cum pace. Cuius acquiescens consilio urbem expetiit Niuernensem, quam quidam fundauerat Niuo. Ubi cum moraretur cum episcopo, ita eius hesit contubernio, ut comes ipsius fieret in omni negotio. Nam idem pontifex eum sic acciuit familiarem, ut suam ei crederet supellectilem. Et quia antistes educendo pubertatis incrementum acceperat Rhemis, iussit eum modulatorem fieri, super historia beate Cilinie sancti Remigii matris. Habebat autem sepedictus pontifex secum inter sacrata ministeria, corpus sancti Cyrici, parui infantis et magni martyris. Accidit uero ut fatigaretur presul acri dolore corporis, ac mortis periculum sibi sentiret  adesse. Tunc aduocans Hucbaldum: hoc famine alloquitur amicum. Grauissime inualetudinis in tantum afficior tedio, ut intelligam me posse nullius medele iuuari adminiculo, neque leuari remedio. Quocirca frater amantissime, quia meis usibus hactenus te deuote noui deseruisse: nolo nunc ingratum dimittere. Quia ergo mea omnia in tua sunt notitia, pande quid habeam, unde tibi fieri ualeat recompensatio digna. Quod audiens Hucbaldus, respondit episcopo iam hilarior factus. »Unum est, Domine Pater, in tua, possessione, quod si mihi contingat habere, magnipendam deuotionem seruitutis mee. Quantitatem auri uel argenti minime quero, aut ceterorum huiusmodi; sed tantum corpus sancti Cyrici.« Hoc audito, episcopus uultu  subtristi respondit Hucbaldo: »Excedit quidem modum tua petitio, tamen ne uidear uelle fraudare te 751 promisso, discede quantocius arrepto corpore sancto.« Tum ille asportans clam martyris ossa, in sistartiis suis reposuit, fideli furto sagacem adiungens industriam, scilicet ut tam mundus thesaurus, inter immunda minime quereretur uasa. Interim clerici et famuli diuersis negotiis occupati, postquam didicerunt Hucbaldum abscessisse, ceperunt mutuo loqui ne quod detrimentum reliquerit post se, quippe cui cura rei familiaris credita fuerat a pontifice. Tandem illo iam longius progrediente ab urbe, confabulantes ad locum peruenerunt, ubi martyris corpus conseruari arbitrabantur. Quo non inuento, animaduerterunt se subdole preuentos  familiari damno. Quid multis morer? Illo fugam accelerante: isti fugientem prosequi maturauere. Respiciens autem Hucbaldus, ubi si circumuentum ab hostibus uidit: siluam contra se positam penetrans, ab equo descendit: genua flexit, orationem fudit, uotum etiam uouit, quod si se perferri sanctus martyr, Christo auxiliante permitteret ad cenobium Elnonense: in medio templi atrio locatus singulariter ueneraretur a plebe. Moxque conscendens equum, iuxta uelle suum, cito saltum transmeat ipsum. Illi uero ut nec uestigia eius reperire potuerunt, per siluam errantes, redierunt, eum alio iter habere coniicientes. At ille gauisus se cum thesauro illo celesti euasisse, pergebat ad monasterium  usque properans Elnonense. Igitur nocte que diem precedebat, quando ingressurus esset sancti Amandi oratorium, apparuit ipse sanctus Amandus cuidam monacho clinico in domo infirmorum, cui paralysis dissoluerat compages membrorum. Et digito tangens eius uitalia pectoris: »Surge, ait, incolumis, atque hoc signo commone fratres, ut preparent se ad obuiandum Hucbaldo cum crucibus et cereis, afferenti corpus sancti Cyrici martyris.« Qui parens iubentis mandato, interfuit processioni, haud sine stupore cernentium premaximo. Tum uero Hucbaldus sui memor uoti, accelerans artifices lignorum, fecit in media templi testudine congruum pro posse habitaculum construi, quo locarentur sancti ossa. Quod cum omni  factum est uelocitate, ac eo sancte posite sunt reliquie.

Quare edificatum est ibi altare, coram quo incubans crebro Hucbaldus, deuotis interpellabat martyrem precibus. Unde contigit ei quoddam presagium, quod nequaquam silentio duximus comprimendum. Cuiusdam denique noctis conticinio, quiescente ipso cum fratribus, adest in uisu ei sanctus Cyricus, a quo tali alloquio perterrefactus. Noueris uite tue cursum in breui terminandum; scilicet hoc anno, die quinto post passionis mee triumphum. Quere ergo aliquem de celestis curie primatibus, qui tibi existat apud iudicem districtum causidicus. Statim Hucbaldus somno excitus, minime adhibuit fidem uisioni, nisi rem a Deo disquireret prostratus sancto martyri. Nam ueniens ad  ecclesiam ante altare eius, solito stratus humi, deuoto supplicauit affectu, quatenus utrum esset uera uisio, an phantasmatis illusio certus redderetur, ipsius interuentu. Cumque oraret attentius, subrepsit ei somnus, et ecce sanctum sibi astare intuetur oculis intellectualibus, atque iterare que dixerat uerbis amicabilibus. »Ne ambigas, inquit, super iis que dixi; sed quia te hactenus in multorum memoria sanctorum exercuisti, iam antequam ista uita decedas, satage in ecclesia per te plus solito fieri commemorationem celestis clauigeri.« Ad hec ille expergefactus sustinuit donec fratrum fieret conuentus; et tunc cum satisfactione, que uiderat, queque audierat notificauit omnibus. Licet  uero quodam afficeretur tedio animi, quippe qui crederet sibi diem extremum imminere, conditione communi, de historia sancti Petri cepit ut egrotus ab infirmitate modulari, in plateis dicens ponebantur infirmi. Cui cum proximus foret dies quo didicerat hinc migraturum se, cepit languentibus membris, uiribus corporis deficere. Perueniens quoque, ut ita dixerim, usque ad portas mortis: accepit uiaticum Dominici corporis et sacre unctionis,  atque nonaginta circiter annorum, anno Domini nongentesimo tricesimo, die Dominico, duodecimo Kalendas Iulii diem obiit, quemadmodum audierat in somnis. Fratres autem cernentes uisionem prefatam, nullatenus cassari, sed ueluti auribus hauserant, consequenter ratam fieri, quicunque mente titubauerant antehac de presentia sancti; ducti penitentia ipsi et omnes alii extulerunt se in laudes Dei. uerum quia deerat ipsis, unde decorarent mausoleum tanti martyris: tabescebant utique animis, processu uero temporis, successoribus eorum sic adminiculata est super hoc clementia Saluatoris. Matrona nobilis ac prepotens, Suzanna uidelicet regina, locum adiens orandi gratia, cernens minus condignam habere thecam tanti martyris ossa, cepit cogitationibus fluctuare  intra suorum internorum secreta, quo pacto corrigere ualeret, que circa ipsum erant eatenus neglecta. Tandem igitur animo roborata, non distulit admouere artificum, necnon et cementariorum molimina: dedit quoque monachis auri et argenti plurima, demandans fieri opere anaglypho, feretrum, tabulamque coram altari, ac desuper ipsius passionis gesta, sed et in circuitu decenter distingui pario lapide, ac nigro edicule speciose amena. 752 Quod affabre industria insistentes, sagaci mirifice manciparunt affectui. Hoc autem opus omni dignum admiratione, perseuerauit usque ad concremationem ecclesie. Non ergo pigeat fratres frequentare memoriam ipsius, ad quos sponte sua tantus perlatus est thesaurus, quoniam ut ante nos  dictum est, laus que de membris dicitur, ad caput referri non dubitatur. Ita demum presenti illius suffragio liberabuntur ueneratores eius ab omni malo, largiente rege superno, qui uires ad toleranda tormentorum acerba suppleuerat ipsi tenello, atque facundiam suggesserat infantulo, quo intercedente liberet nos, quesumus, ab omni hoste, qui cum Spiritu sancto regnat Deus, in Patris maiestate. Amen.





PASSIO S. SALuII MARTYRIS.



PROLOGUS.

 Domno Hugoni Ecclesie S. Saluii uenerando priori F. Philippus Ecclesie in Bona Spe humilis prior, salutem et orationes. Petit a me uestra dilectio quod me posse facere nec sensi nec sentio. Neque enim noui uitas et merita sanctorum scripto  memori commendare, cum scribendi nec usum nec peritiam mihi possim uel debeam arrogare. Qui autem hoc agere sibi fidens aggreditur, si non sufficienter uel saltem conuenienter exsequitur, uidetur quidem et sanctorum de quibus loquitur meritis derogare, et sibi ipsi presumptionis maculam irrogare. Miror itaque cur mihi huiusmodi operam iniungatis, imo ab  abbate meo iniungi faciatis, quam me posse exsequi penitus ignoratis, dictum est quidem uobis ut audiui quod illius mei Augustini Hipponensem episcopi doctoris egregii uitam aliquam descripsi, ubi ea que de illo noueram, non ut uoluntas, sed ut facultas  data est, dixi. Ad quod aggrediendum me compulit quorumdam fratrum meorum crebra commonitio, et eiusdem confessoris tenera qua eum amplectebar, dilectio. Ut autem uerum fatear, nichil tale uel ante uel postea feci, quia nec ingenio nec studio ad tale quid sufficienter agendum profeci. Unde rogatus a uobis, imo ab abbate meo, exigentibus  uobis, ut beati quaque Saluii patroni uestri uitam describam, non mediocriter angustor, cum et negare quod iubeor, contumacia sit temeritatis, et id explere quod iubeor, mee non esse uideam facultatis. uerumtamen quia et uestra caritas postulat,  et abbatis mei reuerentia imperat, dicam quod potero de martyre uestro, imo et meo, si tamen meum, id est mihi propitium uestro eum interuentu potero inuenire, ut mihi de se loquenti uelit misericorditer subuenire.



INCIPIT PASSIO.



CAPUT PRIMUM.


Beatus itaque Saluius, sicut indicio ueridice cognoui relationis, natus est Aruenne que in partibus  est Acquitanice regionis. Disponente autem diuina sapientia que »suauiter disponit omnia ,« studiis est litteralibus eruditus, graduque sacerdotali, et, quod amplius est, dignitate pontificali processu temporis insignitus. Erat enim tam sanctis moribus adornatus, ut dignus esset fastigio presulatus. Quanto autem eum Deus amplius exaltabat, eo magis seipsum humiliabat, memoriter tenens quod scriptum est: »Melius est humiliari cum mitibus, quam diuidere spolia cum superbis .« Indignus quippe est sacerdotii culmine sublimari, qui cum mitibus nescit humiliari, cum illud sacerdotii sapidum sit ornamentum, cui prebet uera humilitas condimentum. Hoc attendens uir sanctus non tam de sacerdotii dignitate quam de  cordis gaudebat humilitate, cantans illud Dauidicum corde magis quam ore: »Bonum mihi, Domine, quod humiliasti me .« Preterea idem sanctus multis ita uirtutibus radiabat, ut monile gemmarum pretiosis lapidibus, ut hortus uoluptatis uerbis et floribus, ut celum ethereum diuersis sideribus. Ad cumulum uero tanta ei data est gratia predicandi, ut nulli sane sapienti dubium haberetur, quin ille spiritus in eo loqueretur, de quo Dominus loquens discipulis: »Non, inquit, uos estis qui loquimini, sed spiritus Patris uestri qui loquitur in uobis .« Cum autem ei et bene uiuendi tanta uirtus inesset, et sicut dixi, predicandi gratia non deesset, laudes Deo non mediocres conferebat, dum eum a multis longe lateque laudari faciebat.  Noluit enim Dominus hanc lucernam tam feruentem, tam lucifluam sub modio latitare, sed consulens animabus quas per eam disponebat saluare, studuit eam sublimius in candelabro collocare. Ipso igitur disponente egressus est uir sanctus de terra sua et de cognatione sua , propter illud: »Nullus propheta acceptus est in patria sua .« Tantus quippe ardor eum accenderat diuine caritatis, ut quasi infructuosa sibi uideretur gratia proprie sanctitatis, nisi et Deo alios lucraretur, per quos amplius eidem Deo 753 placere mereretur. Quandiu enim in hac uita morari cogebatur, et a uidendo Deo, cui suspirabat, inuitus arcebatur, hoc sibi non mediocre solatium uidebatur, quod non tam de sua solius quam de fratrum salute letabatur. Egressus igitur, ut dixi, de terra  sua, quodam discipulo suo comitatus, qui eumdem magistrum non tam pede quam moribus sequebatur, Galliarum partes perlustrauit, in quibus uerbum  Dei ipso gratiam infundente ubertim predicauit. uerum quia ibidem iam uigebat Christiana religio, et in acquirendis animabus summa eius feruebat intentio, ad Haynonensium peruersas nationes iter flexit, quas fama forsitan diuulgante Deo adhuc rebelles intellexit. Erat quidem illic iam fides Catholica predicata, erat iam fidelium ecclesia congregata, sed tanta remanserant uestigia peruerse uetustatis, ut non solum infidelibus, uerum etiam fidelibus inesset belluine peruersitas feritatis. Nec solum tunc temporis dura ceruice et incircumciso corde fuisse gens illa cognoscitur, uerum etiam usque in hodiernum exasperans inuenitur. Attamen uir sanctus, quia prodigus huius uite, nec faciens animam suam pretiosiorem quam se, illuc cum discipulo  suo intrepidus profectus est primumque Haynonii oppidum nomine ualentianas ingressus est. Ubi uerbum Dei populis publice predicauit, eosque ad colendum et diligendum Deum melliflua predicatione confortauit. Facto autem uerbo ad populum, ualentianis egressus, haud procul uidit quamdam ecclesiam in honore beati Martini consecratam. Et comperto quod illa huius confessoris esset ecclesia: »Eamus inquit illuc, et tanti uiri suffragia requiramus, eiusque interuentu, iter nostrum dirigi postulemus. Tanti enim, inquit, meriti beatus Martinus exstitit apud Deum, ut cecis uisum, surdis auditum, mutis sermonem, claudis ambulationem, egris quibuslibet sanitatem restauraret, et quod amplius est, mortuos suscitaret.« Profectus est  itaque uir sanctus ad predictam ecclesiam missasque in ea celebrauit, et egressus ut se paululum reficeret, ad eam iterum remeauit. Ingruente autem uespere, cum ad quietem labor diurnus compelleret, et ad somnum conuenientia temporis inuitaret, uir tamen sanctus de Ecclesia non recessit, sed in ea psalmis uacans et laudibus cum suo discipulo pernoctauit.



CAPUT II.

Mane facto, cum populus ex more ad ecclesiam satagit conuenire, missarumque solemnia et que ibi diuinitus celebrantur audire, fama circumquaque percrebuit quod illic beatus Saluius hospitaretur, cuius et uita probabilis, et predicando persuasibilis haberetur. Eapropter abundantius solito popularis multitudo conuenit, curiosa uidere et audire uirum  tante religionis, presertim quia uacabant exigente die festiua Dominice resurrectionis. Congregata uero innumera multitudine, uir sanctus uerbum uite omnibus propinauit, eisque primum fidem catholicam inculcatione congrua commendauit. Postmodum diligenter admonuit ut deponentes pannosam tunicam natiue uetustatis, indui satagerent mansuete sindonem nouitatis. Nouerat quidem ceruicem illorum duram et inflexibilem esse, eosque non tam procliues in melius, quam in deterius stabiles permanere. Completo sermone, ut missam celebraret sacris uestibus est indutus, que auro argentoque intexte, gemmis pariter radiabant, ipsumque non solum ornando, uerum et significando, pontificem demonstrabant. Sic enim debet pontifex adornari cum  hostias immolando presentatur altari, ut in ipso habitu figuraliter demonstretur, et cuius sit dignitatis et cuius esse debeat sanctitatis. Habebat itaque beatus Saluius ornatum prediuitem quo indutus sacris altaribus ministrabat, et calicem aureum in quo Domini corporis sacramentum honorifice pertractabat. Hec autem omnia secum assidue deferebat, non pretii temporalis cupidine prouocatus, sed diuinum mysterium tali ministerio ueneratus. Postquam uero missarum solemnia presente populo festiue celebrauit, uir quidam eiusdem uici procurator, nomine Genardus, eum summopere postulauit, ut in nomine sancte caritatis, quam predicare et commendare tantopere uidebatur, domum suam ingredi refectionis gratia dignaretur. Beatus Saluius ut satisfaceret non  tam sue necessitati, quam illius deuote uoluntati, domum eius ingressus discubuit, et gustato pane gratias agens  parabat proficisci. Superuenit autem illuc quidam nomine Winegardus predicti Genardi filius, qui leuis et lubricus, superbus et inuidus, nec Deum timebat nec hominem reuerebatur. Hic attendens omnia que secum uir sanctus deferebat, uidelicet calicem aureum et indumentum pretiosum quo indutus sacris altaribus assistebat, cepit auaritie facibus estuare, et quonam modo posset hec adipisci, diligentius pertractare. Inquirebat igitur nequam ille, quo et qua uir sanctus disponeret ire, ut eum uel preueniendo uel sequendo indubitanter posset comprehendere.



CAPUT III.


Beatus uero Saluius data populo benedictione, domo Genardi cum discipulo suo egrediens, iter est agressus quod 754 Condatum tendebat, in quo uidelicet Condato erat ecclesia in honore beate Dei Genitricis consecrata. Dum iter ageret, ad quemdam riuulum quem incole Bontionem uocant peruenit, quo transito, predictus ille Winegardus cum quibusdam complicibus suis ei obuiam uenit. Cui interroganti quo iret, uir sanctus respondit: »Ad ecclesiam beate Marie haud procul positam ire contendo, si tamen Deus implere concesserit quod intendo.« Cui ille: »Habeo, inquit, ecclesiam in facultate mea que debet in proximo dedicari, quam uellem summopere, o uir sancte, tuis manibus consecrari.  ueni igitur mecum, ut tam sanctum opus a tam sancto pontifice compleatur, neque enim est conueniens ut ad hoc agendum indignus quilibet adducatur.« Intelligens uir sanctus uerborum illius tendiculas, et que sibi imminebant diuino spiritu reuelante non ignorans: »Non decet, inquit, ita fieri ut non prius inuisam loca sanctorum, sicut proposui, quam tue obediam uoluntati. Quocirca ibo, si liceat, sanctorum prius memoriam uenerari, quorum interuentu Deo desidero commendari.« Hoc dicto, cepit paulo celerius properare, quasi uolens ceptum iter irreuocabiliter consummare. At ille conceptum semel furorem non reprimens, seruulis suis latenter imperauit, ut uiro sancto omnia que secum deferebat, auferrent, ipsumque et discipulum suum in custodiam  ductos uinculis manciparent. Ad cumulum uero perditionis sue iussit idem exsecrabilis de calice illius aureo sellam sibi et frenum deaurari, ut non solum ipse, uerum etiam equus suus gauderet se apparatu regio phalerari. Ductis autem illis in custodiam Winegardus ad patrem suum quasi magnum quid nuntians, uenit, eique per ordinem quidquid in uiros sanctos crudeliter egerat, diligenter explicauit. Cui pater: »Male, inquit, egisti qui uirum tante fame, tante sanctitatis in carcerem mittere presumpsisti: hec malitia forte non tuam solius sed nostram omnium perniciem operatur, nostrorumque iniquitas in nos per te rediuiua successione deriuatur.« Cui filius: »Quid igitur faciam, pater; corrigam quod factum est et cessabo, an id quod intenderam consummabo?«  Et pater ad illum: »Non expedit, inquit, fili, ut quod male ceptum est, consummetur, ne sanguis iustorum a nostra omnium generatione requiratur.« Cui uera predicenti Winegardus, cuius cor auaritia tenax inuaserat et inextinguibilis accenderat furor, non inclinauit aurem consilio patris, eos potius audiens quos nouerat equalis esse malitie uel etatis. Reuertens igitur ad domum suam, iussit fores suas diligentius obserari, ne uel a patre suo uel quolibet alio superueniente, concupitum facinus posset aliquatenus retardari. Tunc accito ad se quodam seruulo suo cui Winegario nomen erat, quem custodem posuerat carceris, precepit ei ut ad seruos Dei celerius intraret, eosque occidere festinaret.  Winegarius mandato accepto in carcerem descendens, beatum Saluium orantem inuenit, et tam uultu quam animo constantem, nec de morte imminente aliquatenus pauitantem. Quo uiso, tantus eumdem seruulum timor inuasit, ut nec posset nec uellet quod iussus erat perficere, sed eumdem uirum cepit humiliter admonere. »Iussus sum, inquit, uir sancte, ut te occidam, sed quantum mihi uidetur, nec a domino meo debuit hoc iuberi, nec a me seruo suo expedit hoc impleri. Nefas enim duco ut tu immeriritus occidaris, presertim cum mihi diligentius intuenti, quasi angelus uidearis. Audi igitur et fac quod dixero tibi, ut et te a morte corporali et mea morte eripias spirituali: Exi de carcere isto cum discipulo tuo, me uobis exitum concedente, manusque  effugite domini mei, me ipso pariter fugiente. Neque enim existimo ut furor domini mei aliquatenus conquiescat, nisi uos occidamini antequam dilucescat. Eapropter noctis patrocinio confidentes, dum licet, pariter exeamus; ne et uos moriendo, et ego occidendo grauem illius sententiam incurramus.«



CAPUT Iu.

Ad hec beatus Saluius: »Frater, inquit, diuina Scriptura sic loquitur, quia ex abundantia cordis os loquitur . Hec est quorumdam consuetudo seruulorum, ut satis facile mentiantur, et cum ad peruersum quid agendum inolita malitia perurgentur, dicunt se iuberi et cogi, ut sic aliquatenus excusentur. Enimuero dominus  tuus nichil tale cogitat, nichil tale fieri delectatur, nec iubet, quantum estimo, ut uel nos, uel quilibet alius iniuste occidatur.« Cui Winegarius: »Testor, inquit, Deum cui placere desideras, nichil me dixisse mendaciter, nichil fraudulenter promisisse, sed sicut dixi, precepit dominus meus, et sicut promisi, paratus est animus meus. Exite igitur, queso, et me uobiscum assumite, eroque, famulus uester amborum, paratus ex animo detrahere et mundare calceamenta pedum uestrorum. Denique tantus me timor et tremor inuasit ad perficiendum quod iussus sum, ut hec ipsa domus impulsu diuino concuti uideatur, intantum ut nec lignum super lignum, nec lapis super lapidem relinquatur . Enimuero dominus meus tam immanis, tam crudelis  existit, ut si eius non obtemperauero qualibuscunque mandatis, penas de me accipiat intolerabilis grauitatis. Si autem uos occidero, in quibus nullam mortis inuenio causam, iram procul dubio 755 diuine pietatis incurram. Tam uobis igitur quam mihi salubriter consuletis, si  uolueritis effugere, ne domini male precipientis affectum seruus male obediens perducere cogatur ad effectum.« Ad hec beatus Saluius: »Fili, ait, si uoluntas Dei sic se habet ut nos patiamur, nec possumus nec debemus effugere, sed quidquid nobis acciderit, constanti animo sustinere. Tu uero nequaquam conturberis si tale quid iuberis committere, quia seruum domino suo expedit obedire; est enim, iuxta apostolum, dominis obediendum non tantum  bonis et modestis, sed etiam dyscolis .« Hec illis alternatim loquentibus et pia disceptatione certantibus, ecce nuntius Winegardi iubens ut ad dominum suum seruus remearet, eique, si factum esset quod iusserat, celerius nuntiaret. Quo ueniente, Winegardus ait: »Cur tantum moratus es? complesti mandatum an non?« Cui ille: »Queso, ait, domine mi, paululum me audi, et sopita ira, mihi seruo tuo licentiam et spatium da loquendi.« Winegardus ait: »Loquere.« At ille: »Tu, domine, inquit, misisti me seruum tuum ut facerem quod iussisti; sed, ut uerum fatear maiestati tue, cum ostium carceris ingressus sum, tantus me subito timor inuasit, ut tam corpore quam animo deficerem,  faciemque uiri timore preualente nullatenus sustinerem. Prostratus itaque ante pedes eius, putabam quod terra tandem os suum aperiret, meque exigentibus meritis, irreuocabiliter deglutiret. uidebatur autem mihi quod facies uiri tanquam angeli refulgeret, et conscientie mee tenebras claritatis sue radio condemnaret. Utinam, domine mi, et tuos diuina gratia oculos reuelaret, ut posses perpendere quantam illi uiro Deus contulit claritatem, quantam erga Deum ille uir obtinet caritatem!« His dictis, Winegardus uehementi commotus est ira, et uix se continens ne in seruum irrueret, uehementer illum arguit tante timiditatis, grauissimas interminans penas, nisi festinus obtemperaret mandatis. uocansque unum ex circumstantibus dixit ei:  »uade cum illo ad carcerem ad quem eum primitus destinaui, ut tuo solatio confortatus, fiducialius impleat quod mandaui. Forte enim quia solus erat, tale quid aggredi pauitauit, seque, non tam seruum quam nequam seruum pauitando monstrauit.« Ad hec, illi ambo a facie iubentis egressi predictum carcerem sunt ingressi, in quo beatum Saluium inueniunt orationi uacantem, coronamque martyrii intrepidum exspectantem. Quo uiso, ambo pariter timuerunt, et mandato quod acceperant perurgente, et propria conscientia remordente, aliquandiu silentium tenuerunt. Tandem is qui ad hoc missus fuerat, ut seruum presentia sui confortaret, sic ait: »Quid stas, quid hesitas, quid moraris? Cur non imples uelociter quod mandaris?« Tunc ille, accepta securi, ut uirum sanctum percuteret,  cepit amplius tremere, et suspenso ictu in ere, diu ceruici illius timidus imminere. Quem cunctantem beatus Saluius allocutus est dicens: »Fili, uiriliter age quod iubet dominus tuus, ut et ego patiar quod iubet Dominus meus. Te quidem iubenti domino tuo necesse est obedire, et me uocante Domino meo necesse est abire.« Sic nimirum, sic beato Saluio humiliter commonente, et nuntio Winegardi minaciter perurgente, tandem Winegarius consummauit, et occidens uirum Dei, regnis eum celestibus allegauit. Dum enim ille truncatur in carcere, liberatur ab omni carcere, daturque ei campo liberiore frui, dum ingreditur in gaudium Domini sui. Discipulus uero eius qui paululum ab eo  in eodem carcere remotus erat, ut magistro reuerentiam deferret, non ut fuga martyrium uel euaderet, uel differret, uidens quia magister obiit, imo abiit et recessit, uoce lacrymabili exclamauit et ait: »uide, Pater sancte; uide, inquam, ne offendas, ne temeres iura inuiolabilis caritatis, si me tuum discipulum in huius mortalis uite miseria derelinquis. Tu quidem cum mortaliter uiueres, itineris et laboris me habere uoluisti consortem, nunc cum uiuas uitaliter, mercedis et glorie non recuses, uel differas habere participem.« Occiso itaque beato Saluio, discipulum quoque eius pariter carnifices occiderunt, sicque ambo sexto Kalendas Iulii in pace quieuerunt. In pace, inquam; educti enim de carcere corporali et penali, et transuecti in consortium angelorum,  uiuunt et regnant in Deo et cum eo in secula seculorum.



CAPUT u.

Winegardus cognito quod uiri sancti occisi essent, fecit eos de carcere latenter asportari, et in stabulo quo armenta sua conueniunt, fossa humo latenter tumulari. Nec mirum si in stabulo positus est Saluius cum moreretur, in quo Christus dignatus est poni cum nasceretur. Sic autem sepulti sunt, ut primum in tumulo beatus Saluius, deinde super pectus eius ex transuerso discipulus poneretur, ut figuram crucis corpora mortuorum exprimerent, cuius angariam equanimiter sustinuerunt dum uiuerent. Hoc uerbum ille perditus humanam penitus latere notitiam estimauit, sed diuina prouidentia  melius ordinauit. Ad reuelandum enim huius secretum latibuli, accidit res digna miraculi. Erat in armento Winegardi taurus premaximus, qui quasi dux et custos armenti uidebatur, et pro sua ferocitate ab 756 omnibus timebatur; is, cum armentum reuerteretur de pascuis, et ad presepia solita conueniret, cepit locum sepulture diligentius intueri, eumque honore debito reuereri. Mira res. Sanctos quos habuit homo sceleratus contemptui, et belluina feritate immeritos addixit passioni, taurus insolens non aspernatur, sed natiua ferocitate posita, pauet, diligit, ueneratur. Gyrans ergo sepulturam eorum nullum de animalibus permittit accedere, nichil super eos indecens agere, sed in stabulo ubi nichil munditie, nichil  est honestatis, locum seruat mundissimum ob reuerentiam abscondite sanctitatis. Si quid autem de his que illic ad usum animalium deferuntur, uidelicet fenum, stipula, uel aliud huiusmodi intra gyrum dederit, uel negligentia pastorum, uel impulsu uentorum, taurus percipiens festinat propulsare et scopans sepulture superficiem ad purum emundare. Si uero de animalibus, uel bucula saliens uel iuuencus lasciuiens plus iusto appropinquauerit, uel forte incautius ipsum gyrum intrare presumpserit, taurus indignans horribilem dat mugitum, et uel cornu uel calcibus statim penas accipiens, non deserit tale facinus impunitum. Iam igitur cunctis animalibus innotescit quia locum illum taurus sibi proprium uult seruari, nullaque eum inquietudine perturbari;  et ob timorem religiose illius feritatis, ipsa quoque impendunt eidem loco debite reuerentiam dignitatis.



CAPUT uI.

Transacto denique trium annorum curriculo quod iam mutis innotuerat animalibus, innotescere uoluit Deus hominibus, ne uel homo diutius uinceretur a pecore, uel gemma incomparabilis diutius lateret in stercore. Erat itaque in eodem uico Breuitico uetula quedam nomine Rasuera que nocturnis temporibus plerumque domo sua, dormientibus aliis, egrediebatur, ut uel que sua sunt, diligentia uigili conseruaret, uel, quod magis credibile est, ut orationi uacaret. Hec cum nocte quadam solito more ostiolum suum esset egressa, domumque suam intuitu  sollicito forinsecus perlustraret, suasque pariter oratiunculas ruminaret, casu respexit ad stabulum Winegardi, quod hortulo suo uicinum uel forte contiguum erat, et uidit quia intrinsecus splendore nimio refulgebat. Putansque mulier quod esset incendium, et timens tam sibi quam uicinis omnibus nociturum, festina cucurrit ut quidnam esset propius intueretur, ne clamore turbaret noctis silentium antequam certior redderetur. Accedens et per quasdam parietis aperturas introspiciens, uidit sepulture loculum tanto radiantem fulgore, ac si sol estiuus ibidem meridiano rutilaret splendore, et predicti cornibus tauri due lampades inherebant, que per totum stabuli ambitum incredibili lumine resplendebant. Hoc  uiso mulier indicibiliter admiratur, et ne iniuriam inferat uisioni, si non et ab aliis uideatur, quosdam uicinos et domesticos suos excitare et conuocare festinat, uel curiositate suggerente feminea, uel potius inspiratione diuina. uolebat enim non solum mulieri, uerum et per mulierem ceteris declarari, quantus in stabulo thesaurus latitaret, quante suauitatis odorem diues sterquilinium exhalaret. Sic nimirum resurrectionis sue gloriam primo Christus in hortulo mulieri, deinde per mulierem ceteris nuntiauit, ne illa que ad inferendum gustum mortis exstiterat prior, ad annuntiandum gaudia uite esset posterior. Conuocati autem uicini ad predictum stabulum conuenerunt,  et quem mulier splendorem uiderat, ipsi quoque mirantes uiderunt. Et ne unius uisio noctis insufficiens uideatur, sequenti nocte conueniunt, et eadem iterum declaratur, ut grata repetitio huius declarationis esset commendatio uisionis. Dicunt ergo omnes, dicunt et singuli: »uere mira et miranda est uisio stabuli, que quid portendat, et si penitus ignoramus, diuinam tamen et angelicam esse nequaquam dubitamus. Eapropter communi consilio longe lateque clericos conuocarunt, eosque ut super hoc Deum consulerent humiliter postularunt. uos, inquiunt, quibus datum est nosse mysterium regni Dei ,« orate attentius ut nobis hoc mysterium reueletur, ut, cum reuelatum fuerit, reuerentia debita honoretur.



CAPUT uII.


Per id temporis Carolo regi Francorum aliud quoddam uisum diuina gratia reuelauit, per quod eum ad inquirendum huiusmodi secretum diligentius excitauit. Quadam etenim nocte, cum idem rex, a diurnis occupationibus et curis aliquantulum remotus quieti se ac sopori dedisset, uisus est ei quidam astare qui diceret: »Mitte rex, mitte ualentianas, et diligentius fac inquiri, quod de sancto Saluio martyre et episcopo Christi per te uult diuina dispositio inueniri.« Expergefactus rex et tenens satis memoriter quod somniauit, quia tamen plerumque somniorum cassa est uisio, hanc etiam inanem estimauit. Sequenti nocte cum se iterum reddidisset sopori, uisus est in hec uerba iterum commoneri.  Sed enim negligentia preualente, uel sic Deo forsitan disponente, nondum obediuit mandato, uoluens apud se quia temere credulus iudicatur, qui antequam probauerit 757 omni spiritui credere non cunctatur. Tertia igitur nocte cum secunda uigilia iam transiret, et medium silentium omnia contineret, astitit ei angelus mira rutilans claritate, arguens et obiurgans quod adhuc distulerit obedire. Qui percutiens latus regis: »Ecce inquit, semel et iterum iam precepi ut diligentius inuestiges, ubi Saluius martyr Christi et episcopus requiescat, ut eius meritum longe lateque per te populis innotescat. Precepi, inquam, et neglexisti, et tanquam friuolum sit quod mandatur, perficere contempsisti. Nunquid quia tibi maiori uides populum deseruire, non est alius maior  cui debeas obedire? Nunquid non est Rex regum qui uniuersum continet orbem, sub quo, teste Scriptura, curuantur qui portant orbem?  uade ergo, uade: et adiunctis tecum episcopis et principibus tuis ne differas inuestigare ubi beatos martyres Saluium et discipulum eius Deus hactenus uoluit latitare.« Dixit, et a rege tam angelus quam somnus recessit. Intelligens autem rex non esse hoc superflue phantasma uisionis, sed diuine seriem dispositionis, fecit ad se conuocari quos sapientissimos iudicauit, eisque per ordinem, quid, quando, quomodo sibi fuerit reuelatum, indicauit. Acceptoque ab eis consilio apud Haynonium nuntios misit, qui eum paulo post secuturum precederent, et quid de beato Saluio factum sit, inuestigare satagerent.  uenientes illi ualentianas, conuocauerunt principes et iudices eiusdem prouincie, instanter inquirentes si de his quidquam eorum pateret notitie. Audientes prouinciales regis imperium et timentes ne illius incurrant iudicium, alii sub iuramento se scire penitus negauerunt, alii quod fama uulgante audierant, retulerunt. Oblatus est autem inter eos Genardus ab aliquibus forsitan accusatus, qui subtilius et arctius inquisitus, compulsus est confiteri quia uiri illi uere domum suam ingressi fuerant, et hora refectionis secum comederant. Deinde interrogatus post refectionem quid egerint, uel quo perrexerint, se penitus nescire respondit, reique ueritatem mentiendo fraudulenter abscondit. Irati  qui missi fuerant dixerunt: »Per salutem regis penis innumerabilibus afficieris, nisi dixeris ueritatem cuius te esse conscium mendaciter diffiteris.« Tunc apprehendentes ipsum Genardum et filium eius Winegardum seruumque illius Winegarium, regi eos presentauerunt dicentes: »Isti sunt duo, mi rex, qui, sicut nobis plurimi retulerunt, uiros sanctos pro quibus nos huc misisti, occidere presumpserunt.« Quos intuens rex, ait: »Quis furor, que tanta presumptio uos subuertit, ut in regno cuius me sciebatis dominium obtinere, tam immanem auderetis tyrannidem exercere? Quis hanc uobis contulit potestatem, ut non solum in illos uiros, uerum et in meam seuiretis maiestatem? Non solum enim illis, uerum et mihi non mediocrem  iniuriam intulistis, qui me nec iubente nec loquente homines immeritos occidistis. Nescitis quia quidquid in regno superfluum et iustitie contrarium insolenter abundat, in caput meum imperio presidentis redundat, cuius sicut laus est et gloria si pax uiriliter et iustitia teneatur, sic e regione dedecus et ignominia, si pro cuiusque arbitrio eadem eneruiter corrumpatur? Quia ergo quod factum est, non potest non fieri, saltem necesse est id inultum non relinqui, ne uestro excessui, qui tam exsecrabilis iudicatur, ad cumulum dedecoris consentire mea negligentia uideatur. Eapropter uos ipsi, uos, inquam, dicite quid in uiros sanctos crudeliter perpetrastis, uel quo eos abscondere curastis, ut quod manus impia non timuit operari, lingua impudens  non differat confiteri.« Ad hec illi tanto sunt timore perculsi, ut quasi exanimes redderentur, et diutius hesitantes, nec rei negarent ueritatem, nec eam faterentur. Fixos quippe in terram oculos fere immobiles tenebant, iratique faciem regis intueri non audebant. Accusante enim conscientia, nec tantum facinus poterant abnegare, nec fatendo ueniam presumebant sperare. Tandem spe penitus relagata uiuendi, et non tam mortem timentes, quam modum miserum moriendi, quidquid egerant, per ordinem incipiunt recensere, nichil aliud exspectantes quam uel mortem uel si quid morte est amplius, sustinere. His auditis, rex cogitauit apud se quia et illos pro meritis punire non differret, et tamen  penitendi spatium non auferret, sed sic eos uiuere pateretur, ut sua eis uita oneri potius quam honori haberetur. Neque enim congruum estimauit ut pena ipsorum morte celeri finiretur, ne et ipsorum ignominia et regalis in eos iustitia obliuioni citius traderetur. Precepit ergo lictoribus suis ut Genardo et Winegardo filio eius amputarent uirilia et oculos eruerent, ut et aliis timorem incuterent sic uiuendo, et sibi ipsis consulerent penitendo. Denique sanctorum, qui occisi sunt, glorie non mediocriter militauit, quod penas carnificum mors celerior nequaquam terminauit, quia quo pluribus istorum miseria de die in diem declaratur, eo amplius illorum memoria uenerabiliter celebratur. Deinde Winegarium seruum Winegardi iussit rex tantummodo  excecari, non etiam uirilia, sicut aliis, amputari, quia, etsi peccasse cognoscitur, cum uiros immeritos interfecit, in hoc tamen non sue uoluntati, sed iubentis imperio satisfecit. »Est autem, inquit, seruorum ut dominis humiliter obsequantur, ne, si contempserint, 758 contumacis insolentie arguantur. Penas ergo debet leuiores subire, qui in morte sanctorum coactus est obedire.



CAPUT uIII.

His expletis, iussit rex episcopos, sacerdotes, clericos conuocari, ut de loco quo inhoneste iacuerant sanctos illos subleuarent, eosque alibi digne et uenerabiliter collocarent. Conuenerunt itaque tam clerus quam populus, et idem festum solemniter  celebrarunt, sanctaque illa corpora cum hymnis et laudibus eleuantes, pretiosis ea uestibus induerunt, et plaustro nouo imponentes ad ecclesiam Beati uedasti honoris gratia transferre uoluerunt. Ceterum diuina potentia idem plaustrum pondere pregrauauit, ut cum illi trahendo humana diligentia iuga boum adhiberet, illud tamen fixum et immobile permaneret. Mirantur omnes, et adiuncta hominum innumera multitudine ad basilicam beate Pharahildis plaustrum ducere uoluerunt, sed diuino obstante consilio, nequaquam potuerunt. Stant omnes attoniti, et quid sibi tanta uelit immobilitas, non sufficiunt admirari, diuinumque consilium dolent sibi tam incomprehensibiliter occultari. Quocirca student iisdem martyribus humiliter orando supplicare,  ut populo licet immerito dignentur reuelare utrum relinqui in stabulo, an uelint alias transmigrare. Tandem, inspirante diuina clementia, pontifices et sacerdotes dixerunt ad populum: »Non nobis uidetur ut in locis que elegimus, isti sancti elegerint demorari, sed alias nescimus quo uolunt forsitan transportari. Duos ergo tantum boues ad plaustrum iungite, eosque sue dimittite libertati, ut remoto conductu hominum, locum eligant diuine placitum uoluntati.« Huic omnes consilio assensum prebuerunt, et iungentes duos boues suo eos arbitrio dimiserunt. At illi nullo preduce ecclesiam Beati Martini in qua sanctus Saluius nouissime missas celebrauerat petierunt, tam recto quidem  itinere, ac si bubulco preuio ducerentur, tanta uelocitate, ac si nullo pondere grauarentur. uenientes autem illuc, nullo mouente hominum substiterunt, et quem locum sibi martyres elegissent, satis euidenter omnibus ostenderunt. Sic profecto sic cognita Dei uoluntate, omnes eum laudibus extulerunt, sanctosque martyres cum hymnis et cantibus, cum cereis et lampadibus, cum incenso et aromatibus nouo in tumulo posuerunt. Quorum ut gratiam mereretur rex Carolus obtinere, dedit eis partem fisci tertiam quam ibidem solebat possidere. Ipse etiam Genardus ut eos sibi placatos redderet, omnia dedit eis quecunque possidebat.



CAPUT IX.

Ut autem hec martyrum sepultura timori et honori  omnibus haberetur, uoluit et alio Deus eam miraculo commendare, ut qui diu in stabulo eo sic disponente latuerunt, nunc longe lateque possent digne pro meritis coruscare. Cum in eodem adhuc loco rex Carolus moraretur, et circa eum tam cleri quam populi multitudo innumera uersaretur, adfuit inter reliquos quidam princeps, qui duas sorores suas exheredabat, et nullam illis patrimonii partem relinquens, totum sibi illud iniuste uindicabat. uenientes autem ille sorores ante regem, clamorem fecerunt super eo, orantes et lacrymabiliter supplicantes, ut fratrem suum rex iuberet uel potius precaretur, ut partem patrimonii, que eos contingebat, eis restituere dignaretur. Rex illarum commotus precibus, principem illum cepit satis humiliter  conuenire, tum quia ille quantum ad seculum momenti alicuius habebatur, tum maxime quia eum rex diligere uidebatur. »Non expedit, inquit, frater, ut damnum huiusmodi tuis per te sororibus inferatur, ne tua nobilitas inhumane uiolentie arguatur. Cum enim iustum sit ut eas fraterno amore amplectaris, et, si tui indiguerint, earum misericors patronus habearis, non mediocriter tuam dehonestabis probitatem, si tanquam fortior illarum oppresseris infirmitatem. Redde igitur eis paterne copiam facultatis.« At ille consilio regis nullatenus acquiescens, nichil omnino sororibus suis reddere uoluit, sed earum clamorem iniustum esse asseruit. Respondit rex et ait: »Cum tu mihi iniuste agere uidearis, nolo tamen ut de mea potentia conqueraris. Rem  igitur diuino committam iudicio, ut nec tibi per me uiolentia inferatur, nec tamen res indiscussa relinquatur. Habemus hic beatum Saluium cuius nobis gratia nouiter reuelatur, quem sue merito sanctitatis uniuersus hic populus ueneratur. uade et iura super sepulcrum eius, ut si causa tua rea iniustitie non habetur, eius meritis nobis omnibus reueletur.« Hoc audito, miser ille protinus acquieuit, et ueniens ad sepulcrum, nullo timore reuocatus, iurauit dicens: »Iuro per locum hunc, et per beatum Saluium qui in eo requiescit, quia sorores mee aduersum me iniuste conqueruntur, cum nichil eis auferam uiolenter, nichil subripiam fraudulenter.« uix ille miser iuramentum peregerat, cum diuina eum ultio perculit,  et ruptis uisceribus medius crepuit, et per aures et oculos et os sanguis profluxit, tantumque fetorem circumquaque diffudit, ut qui accedebant miraculum hoc uidere, fetoris grauedinem non 759 possent sustinere. Quidam autem domestici et amici eius tollentes eum de circumstantia populi, in partem secesserunt; ibique inter manus eorum aliquantulo tempore palpitauit, et paulo post, cum morbus ingrauesceret, exspirauit. Hoc uiso uel audito, omnes beatum Saluium timuerunt, nec super eum deinceps falso iurare presumpserunt. His et plurimis aliis Deus eum miraculis decorauit, et quanti esset meriti tam futuris quam presentibus demonstrauit. Oremus ergo eum, fratres, ut quod apud Deum nostra infirmitas non meretur, suo nobis  merito impetrare dignetur, et quos sibi uidet in terris utcunque famulari, secum faciat in celis gloriari. Certum est quippe quia si nos Deo tantus martyr uoluerit commendare, et nostram qualemcunque diligentiam suis meritis cumulare, poterimus quidem huius uite profunda pericula felici nauigio transfretare, et in portu salutis nostram nauiculam collocare. Quis enim humanus animus cogitare, uel que lingua uolubilis sufficienter poterit enarrare quam gloriosam in celis uir iste sortitus est mansionem, qui tam uilem pro Christo pertulit passionem? Nunquid non credendus est sedem Ioanni Baptiste proximam accepisse, quem constat in carcere passionem similem pertulisse? Quantum estimo, cum Ioanne fruitur absoluta libertate gaudendi,  qui cum co tantas pertulit angustias moriendi. Profecto cuius corpus de carcere transiuit in stabulum, eius spiritus de corpore cum Christo ad celi conscendit cenaculum, et cum illud honorificauerit perfunctorie radius claritatis, istum glorificat eterne uisio Deitatis. Indubitanter igitur, sancti fratres, uos eius meritis commendate, qui eius deuote memoriam celebratis, cumque uobis adfuturum sperate qui in eius assidue seruitio laboratis.  Ideo quippe et ego pauperculus in eius passione scribenda utcunque laboraui, ut si uestre comparticeps fuero seruitutis, comparticeps efficiar et salutis; et pariter mansiones accipiamus cum eo concordi claritate, quamuis differentis ab eo impari claritate. Quod conferre nec differre dignetur Deus ille deorum, cuius in Sion Saluius fruitur uisione per infinita secula seculorum.





uITA S. FOILLANI MARTYRIS.



PROLOGUS.


Rogatis, et instanter rogatis ut sancti martyris presulisque Foillani uitam quam uersifice descriptam habetis, alio scribendi genere percurram, et absolutam a metro deducam in planitiem prosaice libertatis, quasi religiosis auribus pluscule placituram mature gratia nouitatis. Quia uero neque dictare, neque dictata scribere iam ualeo diu, diu quoque huiuscemodi negotium recusaui, et quem deposueram, stylum resumere differens, meum sepius otium excusaui. Cuiusmodi excusationem cum uestre dilectioni sentiam non satis complacere, dignum duxi a me ipso contra propositum extorquere, ut huic negotio aggrediar curam potius impartire quam offensis uobis predicto martyri non  seruire. Primum ergo uestris orationibus me committo, et in eis confidens, ad laborem iterum manum mitto, sperans quod si effectu completorio difficultas aliqua me tardabit, ad eum tamen abstinendum uestra deuotio et martyris intercessio me iuuabit.



CAPUT PRIMUM.

Ut uita martyris, de quo me loqui uultis, uobis gratius innotescat, dignum duxi ut a gemino quasi ouo ducta retro series dilucescat, quia nonnunquam ex sua origine seu specie primitiua, laudem sibi contrahunt, uel forte uituperium secutiua.

In partibus Occidentis, in finibus terre, Hyberniam prouinciam mare circuiens in insulam redigit,  que ab una parte Scotos, ab altera Britannos appropinquans, ab alia, occurrente Oceano coarctatur, et quantum maris ambitus permittit, ab Austro in Boream dilatatur. In hac princeps nomine Funologa imperans, natum sibi filium diligentius enutriuit, adusque gladio et more nobilium militie titulis insigniuit. Factus miles Philtanus adolescens, iam lare patrio non contentus, ad regem Scotorum se transtulit, ut 760 illic et conuersionis honeste sollicitior redderetur, et studio probitatis eiusdem fama clarior haberetur. Qui cum in domo regia nouus tiro strenue se haberet, et tam regi Agiulpho quam Scotis omnibus strenuitatis merito complaceret, eiusdem regis filia Gergehes amplexata est cum amore speciali, uolens sibi iungi cum, si tamen  Deus uellet, federe nuptiali. At ille uirginem decoram facie, sermone uerecundam, pudicam moribus, fastu presumptorio non despexit, sed Deo gratum et amorem presentem et futuras esse nuptias intellexit. Timentes uero regem, manifestum huiusmodi consilium non fecerunt, sed per quosdam sibi familiares totam rei seriem peregerunt, consensuque pari et lege debita nuptialiter conuenerunt, Deo sic disponente, quem et patrem propitium inuenerunt. Res peracta regem tandiu latuit, donec processu temporis noue nupte uenter intumuit, quo comperto supra modum ira seua patris incanduit, et tanquam stupri ream, concremari natam disposuit. Strue lignorum composita ardet ignis suppositus, deseuitque fama malorum prenuntia, festinat ciuitas  conuenire. Quisquis adest, plorat uberius, paternum facinus exhorrescit, solus pater ire tenax ad aliorum lacrymas non mitescit. Nupta pregnans producitur iussa citius concremari, tanquam ouis innocua ducitur immolari. Ad homines iam non respiciens, Susannam eligit imitari, corde contrito gemere, Deum deuotius deprecari. Et ecce uox de celo cunctis astantibus manifestat, quod rex iniuste furit, iure filiam non molestat, pregnantem necat, non ream, reatum ascribit homicide: confutat, sed non mutat iram uel propositum parricide, auditam enim uocem putat dolo phantasmatis aduenisse, et indignum ducens dolo posse decipi regiam maiestatem, pietatis nescius, grauem in filiam  exercet potestatem. Illa uero a precibus et lacrymis non desistens: »Deus, ait, qui tribus pueris flammas ignium mitigasti, qui Susannam de manibus falso accusantium liberasti, defende me miseram in tua solius misericordia confidentem, iram patris mitiga igne durius seuientem. Quod si forte a presentibus flammis eripi non sum digna, mei saltem onus uteri tu manu forti protege, tu consigna: et quod tibi uouens uoui ab ipsa protinus genitura, salua tibi, ut non mecum morte pereat immatura.« Huius preces lacrymosas diuina bonitas exaudiuit, et de terra fletibus irrigata statim uberrimus fons exiuit, cuius affluentia minaces flammas potenter annulauit, et mirando miraculo ardorem in refrigerium commutauit. Et hoc uiso, regem omnes proximi  eius arguunt confidenter, et de manibus eius filiam quasi rapiunt uiolenter, conclamantes et laudantes Dei misericordiam et uirtutem, qui lugentes consolatur, in se sperantibus dat salutem. Flexus pater, ab optato furore parricidii iam recedit, sed tamen adhuc ad diligendum filiam non accedit, imo illam a domo sua, et a tota Scotia iubet citius remoueri, semelque exosam ultra non sustinet intueri. Philtanus iuuenis reddita gaudens coniuge, Scotiam est egressus, et tamen in Hyberniam, unde uenerat, non regressus, putans quod patri suo Funologe grauis uel ad modicum haberetur, eo etiam inconsulto, quasi furtiuo matrimonio iungeretur. Terram ergo Herbreniorum paucis comitantibus introgressus, patruum suum Brendanum fiducialiter  est agressus, qui tunc terre illi episcopali cathedra presidebat, et tam Deo quam populo uite merito complacebat. Cum autem ille presul nepotem suum benigne collegisset et apud eum nepos tempus modicum expleuisset, Gergehes uxor eius pariendi terminum est adepta, nec unius tantum mater, sed trium pariter est effecta. Primum quidem Furseum, secundum Foillanum, tertium uero Ultanum uoluit appellari, in quibus  natura mysterium uoluit operari, dum et in personis totidem summa nobis Deitas innotescit, et iuxta Salomonem, triplex funiculus rumpi nescit. Et aliquid prorsus habet quod Foillanus nasci medius inuenitur, qui ab utroque latere uirili fortitudine premunitur, in quo nichil molle, nichil femineum conuersatio decolor  operatur, cuius uita sanctior, mors gloriosior predicatur. Hinc inde fratres suos tenens, alligat sanctitati, nec discordant ab inuicem clauo medio copulati; unus Dominus, una fides, unum baptisma eos copulat et coniungit, una quoque professio, sola denique mors disiungit. Eos uero natos et prouectos, Brendanus episcopus litteris erudiuit, processuque temporis diuina eos gratia sanctis moribus insigniuit, et iuxta modum, imo supra modum etatis, bone indolis exstiterunt, diligentique studio semper augendis uirtutum meritis institerunt; neque enim regna terre uel opes regias ambierunt, sed amore paupertatis, promissorum copiam contempserunt, et cum eis uideretur paterna hereditas  arridere, elegerunt potius in ea ius hereditarium non habere.



CAPUT II.

Agiulphus quippe rex Scotorum audiens et fecundam esse filiam, et tam preclarum esse specimen filiorum, ductus penitentia, flexus consilio plurimorum, assumptisque amicis, proximis, 761 nauigio filiam uisitauit: et tam ipsam, quam generum in Scotiam reuocans, suum eis imperium assignauit. Paruo autem post tempore eidem Philtano mors patris eius Funologe nuntiatur, quo defuncto tam Hybernie quam Scotie, sceptro regio sublimatur. Ad hec leta et prospera filiorum humilitas non intendit, sed magis ad angusta et ardua religionis merita se extendit, sciens et recolens quia quidquid  amatori suo transitorium mundus spondet, amatori celestium lance congrua non respondet. Quorum cum religio de die in diem dignis profectibus augeretur, et fama uel opinio longe lateque celebris et commendabilis haberetur, Foillanum, quem maioris prudentie et scientie gratia sublimauit, acclamante tam clero quam populo, episcopus in episcopum ordinauit. Ordinatus non tumuit, sed onus timuit et honorem, ne assumpta prelatio turbaret eius desiderium et amorem, amans, imo desiderans magis in hac uita conuersari humilis et priuatus, quam a proposito declinare in assumpti officio presulatus. Unde et cepit Deum deuotius et frequentius exorare, ut dignaretur ei suum placitum reuelare, ut gressus eius regeret et dirigeret in proposite  semitam paupertatis, ut in eo detineret et augeret solius desiderium sanctitatis. Nec defuit iustis precibus misericordissimus exauditor, qui sanctum uirum docuit, et per angelum monuit, ut domo, patria, parentibus derelictis, exiret et transiret ad incognitas regiones, et tam forma quam doctrina fructum faceret inter alias nationes. Quod nimirum fratribus suis Furseo et Ultano Foillanus celeriter nuntiauit, assumptisque tam eis quam aliis, qui gratia religionis ei adheserant, duce Deo, in Angliam nauigauit. In qua Sigebertus rex eos deuote suscipiens et ab eis audiens uerbum uite, ad tantum mundi contemptum studuit promoueri, ut assumpto religionis habitu et tonsura, non differret monachum profiteri. Qui in terra sua monasterium  construens, situ loci congruum, edificiis opportunis, possessionum sufficientia, habitatoribus religiosis diligentius honestauit, et abiecta regia potestate, in eo se ipsum ordini mancipauit. Cuius monasterii cura et custodia Foillano precipue delegatur, eo quod inter magnos maioris prudentie et scientie uidebatur. Qui cum illic sancte et pie uiuens cunctis se imitabilem preberet, et eius opinio ad inuitandum ceteros, suauius et fructuosius redoleret, locum illum tam Sigeberti regis conuersio quam Foillani prelatio reddidit commendatum, multis confluentibus ad exhibendum illic Deo religionis deuote famulatum.

Non multo post tempore Furseo diuina reuelatio  notum fecit, quod locum illum, imo totam prouinciam, hostilis incursio deuastaret, ipse proinde Anglia derelicta, in Galliam conuersandi gratia demigraret. Quod cum Foillano ceterisque fratribus nuntiaret, assumptis paucis uale facto Anglie, in Gallie partes uenit, et apud regem Clodoueum eiusque principes gratiam non mediocrem adinuenit.



CAPUT III.

Foillanus uero religiosos uiros quos in unoquoque monasterio collegerat, uolens in tribulationibus consolari, elegit cum eis mala superuenientia prestolari, ne percusso pastore inuenirentur oues iusto citius perturbari, et non tam impugnantis presentia quam consolantis absentia, licentius euagari. Turbatur  igitur Anglia cum rex Peuda nomine, illius quarte parti solitus presidere, affectaret in tribus reliquis malam potentiam et potentem malitiam exercere, et eo seuiente, Sigebertus rex de claustro cogitur reuocari, et cum reuocantibus non manu et gladio, sed uerbo consolatorio preliari.

Qui cum in prelio religiose et strenue se haberet, et inuictus spiritu mortem pro patria sustineret, tot et tanti eodem excidio principes sunt prostrati, ut longum et superfluum ducam modum uel ordinem scribere seriatim, uel ipsos ad medium deducere nominatim. Defensoribus autem prostratis piratarum turba per prouinciam libere debacchatur, et irruens cenobium cui Foillanus preesse dicebatur, captos adducit fratres, et eorum pecuniam  depredatur, neque sancto uiro parcit, sed tamen diuino consilio reseruatur. Qui attendens prouinciam depopulatam, eius principes cecidisse, monasterium spoliatum, religiosos uiros in manus hostium deuenisse, fratrem suum Ultanum alloquens, ostendit tanto se deditum dolori, ut pro uita ceterorum, si diuino placeret consilio, uellet mori. Orant ergo simul ambo, instant precibus diligenter, diuinum adiutorium optant sibi adfore confidenter, sperant sibi certius Dei beneplacitum reuelari, iustas iustorum preces a iusto desiderio non defraudari.

Nec distulit Foillanum misso Deus angelo uisitare, et tristes eius lacrymas nouo solatio commutare: »Noli, inquiens, malis instantibus plus iusto  atteri, plus dolere, sed paratus esto magis quidquid tibi mundus intulerit, sustinere. Locum istum, eo quod ipse nouit, consilio Deus ad presens postposuit 762 et te alias proficisci et proficere multis disposuit, nec enim in presenti finem debitum tibi prestat, sed tempus laborandi et labor non modicus tibi restat.« Huiusmodi alloquio uir Dei admonitus, eos qui secum erant reddit confortatos, et quos potest uel prece uel pretio fratres redimit captiuatos, relictoque loco quem turbarat belli rabies importuna, et assumpta supellectili diuinis ministeriis opportuna, tam se quam suos credit uentis prosperis et carine, felicique usum nauigio partes eum excipiunt transmarine. Egressus de pelago consilium habuit Romam ire, ut Petri et Pauli mereatur  gratiam inuenire, quem is, qui tunc preerat, Martinus papa, deuotius honorauit, et insignem religione, benedictionis sue munere cumulauit. Et quia nouerat illum pontificalem ordinem suscepisse, et locum ipsum tam humilitatis gratia, quam diuino monitu reliquisse, iniunxit ei ut, quamuis sedem pristinam non teneret, tamen officium presulis exerceret, uidelicet ordinando, confirmando, predicando, in salutem suis auditoribus haberetur, et ut olim in proprio, ita nunc in exsilio, pontificali ministerio fungeretur. Postmodum uero in somnis celestis eum uisio confortauit, que reuerti illum in Galliam diligentius imperauit, predicens illi et uite seriem, et mortis exitum postfuture, locum etiam martyrii, locum illi nominans sepulture. Eo doctus  oraculo et memoriter retinens uisionem, prophetiam ueneratur et precognitam iam desiderat passionem, et ualefacto sanctis apostolis, quorum sibi adesse patrocinium fuerat deprecatus, in Galliam reuersus est, Ultano fratre et quibusdam aliis comitatus. Qui cum ad monasterium quod frater eius Furseus Petrone construxerat, deuenisset, et cum iam defunctum et sepulture ibi traditum comperisset, humanitatis affectu commotus, non potuit non dolere, sueque deuotionis obsequium fusis coactus est lacrymis exhibere. Qui post luctum et obsequium ibidem diebus aliquot habitauit, et populis confluentibus spiritualem uerbi alimoniam ministrauit, sed cum illic nondum requiem posset eius animus inuenire, relicta Germanorum prouincia, partes Haynonii  uoluit pertransire. Quem egressum de Haynonio Gertrudis uirgo gratanter excipiens, et in eo doctrine uerbum et uiuendi formam inueniens, tanto illum desiderio uisa est amplexari, ut suum quasi patrem amore faceret singulari.



CAPUT Iu.

Illa quidem uirgo nobilis genere, moribus insignis, diues patrimonio ferebatur, cuius et deuota religio, et opinio predicabilis habebatur, cuius a pueritia studium uite fuerat uirginalis, non uoluntas, non affectus, non propositum matrimonii coniugalis. Et quia regnum mundi et ornatum eius omnem iam deposuerat, et ad hoc demonstrandum capiti suo uelum superposuerat, solum Christum desiderans, ei totis uiribus adherebat, et in cenobio Niuellensi  cum pluribus eiusdem propositi seruiebat, ardore sancto flagrans, quidquid mundus diligit, respuebat, nec solum ab illicitis omnibus, sed etiam a licitis pluribus abstinebat, carnem suam ieiuniis, uigiliis, asperitate uestium atterebat, et supra morem etatis uel generis, despecta et contemptibilis apparebat. Quam cum intelligeret Foillanus et diligeret tam deuotam, spiritalibus inherentem, a carnalibus tam remotam, dignum duxit apud eam aliquandiu remanere, ut per eam posset ad melius promoueri, et eam forsitan promouere. Admiratur quidem in uirgine tam deuotam annorum iuuentutem, admiratur in iuuene gratiosam senectutem, admiratur in sexu fragili fortitudinem tam robustam, in despecta  et neglecta, mentis pulchritudinem tam uenustam. Erat nimirum facies uirginis natiuo beneficio luculenta, sed laboris et fletuum superfuso puluere lutulenta, honestare nitebatur ordo eam generis, lex nature; sed repugnans preualebat contemptus pulchritudinis periture. Quibus autem uirginibus, uiduis, continentibus presidebat, non maiorem, non se parem, sed quasi subditam exhibebat, dum quod aliis ad tenendum rigorem imperabat, ipsa prius, ipsa districtius, cure memor, oblita generis, obseruabat. Hec que tanta et tantis fulta meritis habebatur, uirum sanctum, magnum pontificem non mediocriter admiratur, uultum eius angelicum, os mellifluum in doctrina, mores digne compositos, mira preditos disciplina. Admiratur eum  uirgo pontificalibus infulis non tumentem, nil de supremo Mecenate, de regali prosapia referentem, relicta domo, patria, parentibus, exsulantem, fortem in proposito, omne solum pro patria reputantem. Audit eum, et approbat de Scripturis optime disserentem, loquentem profundissime, tanquam de celo tertio reuertentem, de Deo tam non nouo, noua rudibus et incognita proferentem, et in auribus auditorum multam super his gratiam obtinentem. Optat ergo uirum sanctum uirgo secum diutius demorari, et ne forte longius exsulet, modis quibuslibet alligari, consilioque inito, quo ab itinere firmius debeat reuocari, querit locum in quo possit ille Deo deuotius et secretius famulari.

763 Nouit enim episcopum concursus et tumultus  populi non amare, non libenter et frequenter ad quietem et silentium recursare, et ideo querit locum aptum et solitarium inuenire; querit, inquam, et inuentum gaudet tali desiderio conuenire.



CAPUT u.

Erat autem locus ille uallis eo tempore nemorosa circumsepta collibus, fontibus copiosa, frumento non abundans, sed ad alendum, pecoribus fructuosa, pratis adiacentibus preterfluente riuulo gratiosa. In qua ualle, silua circumposita quemdam uiculum abscondebat, quem a diebus pristinis habitator rarus et pauperrimus incolebat, quia locum sterilem uel incultum non satis amat populi multitudo, neque multos conciues colligit locus horridus et  uasta solitudo. Quem locum aut uiculum, qui in eo primitus habitarunt, ex re nomen imponentes. Fossas proprie nominarunt, eo quod situs loci natura operante humilis et depressus tanquam uallo circumdante supereminentia collium est obsessus. Et quia sicut tumultus populose conceditur familiariter ciuitati, sic amica est solitudo religiose hominum paucitati, locum istum uirgo sancta uiro iusto uoluit presentare, ut in eo se receptans, possit a tumultu forensium absentare, ut cum fessus tedio, cum afflictus fuerit labore predicandi, hic respiret, hic spiritum refocillet, grata requie contemplandi. Presentatum uero et oblatum locum Foillanus cum his qui secum erant, perrexit inuisere, inuentumque circumiens et diligenter aspiciens acceptauit, et tam  suo quam suorum conuenire proposito indicauit. Preterea considerans quod locum  Fossas incole nominarent, uisionem illam memoriter ad medium reuocauit, que sibi Rome posito martyrii locum et sepulture nichilominus nominauit. Cognito ergo iam sepulture loco, non differt gratias exhibere, ibique missas celebrans tam sibi quam loco illi Deum postulat presidere, et admonens fratres suos illic tandem stabiles residere, eisdem residentibus et Deo uacantibus diligit assidere.

Conuocati quippe quamplures multo siluam studio succidere festinarunt, securi frutices, ligone et fossorio salices exstirparunt, terramque rudem et incompositam ruderibus et arboribus nudarunt, et in breui arabilem reddendisque aptam frugibus reddiderunt.  Cuius loci opinio, et ipsius pontificis, qui locum religiosius incolebat, longe lateque redolens sibi plurimos attrahebat, quorum nonnulli ad usus illius larga beneficia conferebant, nonnulli uero se ipsos ad uiuendum pariter transferebant. Sic processu temporis tam possessionum quam possessorum numerus augmentatur, et deuotos conuenas Foillanus deuotior ulnis tenerioribus amplexatur, sic in illis quasi unus ex illis, non preesse, sed esse gratulatur, imo sic inter illos, ut longe infra illos abiectus et humilis habeatur. Quotquot intelligit Deo placere, diligit adgaudere, patientibus compati, mestis et deficientibus condolere. Omnibus factus omnia , soli Deo uacare concupiscit, obliuiscens que sunt retro, totus in atria Domini defatiscit,  deuotis instans precibus absconditur in abscondito diuine faciei, fidem et spem supergressus, adherescere uidetur speciei.



CAPUT uI.

uidens autem uirgo sancta Gertrudis Fossas non mediocriter profecisse, et de loco humili caput uelut ad uirtutum eminentiam sustulisse, gauisa est; et uirum sanctum Foillanum sollicite studuit adhortari, ut ad ipsam reuertens non differret sua eam presentia consolari. Non enim equo satis animo sufferebat ut ille assidue collectis fratribus interesset, sic illorum curam gerens, ut aliis quoque indigentibus non prodesset, sed optabat ut sic Fossis, illorum necessitatibus presto esset, ut ipsi quoque  uirgini suisque uirginibus tempore congruo non deesset. Sancto cuius desiderio Foillanus nec ualuit nec uoluit contraire, cum et ipsum Deum sciret nonnunquam uirginis precibus obedire, et Ultanum fratrem suum non differens super hoc diligentius conuenire, illi curam imposuit, et omnia disposuit, prout monasterio nouerat expedire. Ille quidem Ultanus elegerat longius a conuentu suum habitaculum remouere, et in eo uacans Deo sedere solitarius et tacere, suspensus a terrenis, cum Paulo in celestibus conuersari, continuis instare laudibus, angelico ministerio delectari. Ceterum a fratre commonitus, affectum non prosequitur sibi gratiorem, sed postponens quietem et otium, curam suscipit et laborem, timens ne inueniatur a semita rectitudinis  plurimum deuiare, si iubenti Foillano presumpserit uel ad modicum obuiare. Rebus ergo dispositis, et Ultano fratribus presidente, presul redit ad uirginem, Deo suauiter omnia disponente, et cum ea uacat Deo, incumbit studio sanctitatis, assistentes sibi docet religiose regulam ueritatis. Qui assistunt, qui audiunt, qui presulem et uirginem digne considerant, qui preceptis et exemplis eorum gratanter obtemperant, de illorum consortio, de illorum gaudent conuictu sociali, de affectu mutuo, de amore letantur spiritali. 764 Sic nimirum presul et uirgo simul uiam mandatorum Dei currunt, sic contendunt pariter in agone, sic animabus curandis inuigilant contempta corporum passione, ut se inuicem emulari uideantur, et ad optatum iam diu brauium  certatim festinare, et quis cui preferri debeat spectatores faciant dubitare. De eorum igitur conuersatione, de conuictu, de moribus et doctrina, tantus fructus, tanta denique bene uiuendi redolet disciplina, ut non solum qui sub eis militamt, eos studiosius imitentur, sed et longe positi, eorum famam celebrem, preclarum testimonium uenerentur.



CAPUT uII.

Cum sic uiuunt, dum sic proficiunt, dum plurimis utiles sic habentur, disponit Foillanus fratres reuisere, qui sub Ultani magisterio continentur; prius tamen Maldegarium, qui alio uincentius nomine dicebatur, qui ei notus et familiaris et religionis carissimus habebatur. Quo audito, uirgo Gertrudis  etsi eum egre sustinet uel ad modicum absentari, huic tamen proposito conuenienter non potest reluctari, hoc solum ab illo diligenter exigit et precatur, ut expleto negotio, mora postposita citius reuertatur. ualedicens igitur uir sanctus sancto conuentui, eius se humiliter orationibus commendauit, et hoc ipsum tanto fletu, toties et toties replicauit, ut ex hoc uideretur quasi quodammodo presagire quod non esset rediturus, quamuis crederet se redire.

Acceptis autem paucis, profectus est, et intendens ire Sonegias, Carbonariam siluam ingressus est, per quam preteriens, planitiem reperit spatiosam, clausam arboribus, herbida superficie speciosam, in qua erat tumulus aliquantulum eminens  et sublimis, producensque riuulum grato murmure fons illimis, ad quem locum sepissime pastores finitimi confluebant, et tam pascuis pecora, quam se ipsos colludiis et colloquiis refouebant, et de specula, quam in predicta tumuli eminentia fixerant, loca circumiacentia prospectabant, et pecora sua pascendi gratia dispersa longius obseruabant. Illuc uir sanctus ueniens, et grata loci facie prouocatus, pausandi gratia restitit, ibidem aliquantulum demoratus, et intuens quosdam uiam publicam pertransire, sic eosdem pacifico sermone uoluit conuenire: »uos, ait, qui transitis per uiam, dicite quo tendatis, quis ille uicus est ad quem ire, uel forsitan redire festinatis, et cum huius in quo  stamus loci facies alicuius esse momenti uideatur, dicite si apud uos quouis nomine censeatur.« At illi: »Locum, aiunt, in quo statis, Ampolines uocat uicinia, uilla uero ad quam tendimus uocatur Seneffia, et cum sol de occasu cogitet, et uespera festinet propinquare, bonum est uos nobiscum hospitandi gratia declinare.« Et recte locus ille Ampolines, hoc est ambitus pollens, nominatur, quia is quem silua circumposita naturaliter ambiebat, diffusa planitie, grata superficie prepollebat, et tam hominibus quam pecoribus iucunda eius fecunditas arridebat, quem fecundum et iucundum, et pascue fructus exuberans, et fontis uena submurmurans exhibebat. uilla uero ad quam nequissimi homines pergunt ire, recte Seneffia dicta est, quia sine fide,  sine federe, sine pace media, uirum sanctum exorbitant et abducunt, et sub specie hospitalitatis, spondent beneficium et seducunt. Cum enim illum uelut per quedam compendia ducere se promittunt, in quasdam pastorum uiles caulas intromittunt, et dolosa malitia, uiolato iure, quo hospes hospitem colligit diligenter, de occidendo uiro tractant et murmurant fraudulenter. Considerans autem uir sanctus nomen loci quod longe ante sollicitius memorie commendarat, ex quo scilicet diuina uisio locum et sepulture et locum martyrii nominarat, intellexit mortem ueraciter sibi proximam imminere, quam, etsi promptus est spiritus, infirma tamen caro non potuit non timere. Quem timorem parcit manifestare sociis ne turbentur, sed iubet et  admonet ut in Domino confortentur, ut recolant et teneant quia uitam immarcescibilem sortiantur, si mortem imminentem forti constantia patiantur. »Fratres, inquit, homines isti nequam, qui promiserant et nos debuerant hospitari, uice uersa, consilium perditum uidentur machinari, et quantum intelligo, ira imo furiis agitantur, et lesa fide, non beneficium, sed homicidium meditantur. State igitur et instate dum uobis spatium indulgetur, dum mali male murmurant, uestra deuotio sollicitius operetur, ut cum eorum malignitas diffinitione exsecrabili fuerit confirmata, uestra ad sufferendum inueniatur firmitas preparata.« Hec et huiusmodi Foillanus loquitur et sistit, et ipse in orando nichilominus uigilat et persistit, et tam prelatus quam subditus  a sollicitudine uigili non desistit, donec malignus carnifex superuenit minaciter et assistit. Qui uiros sanctos inueniens sollicitos et peruigiles in orando, nullius reos culpe addicit sententie gladiali, et peremptis innocuis gaudet miser malitia triumphali. uir autem sanctus Foillanus, sicut in deuotione et precibus totus erat, sic occisus gladio in eodem proposito perseuerat, et re digna miraculi, amputato capite ueluti mortem nescit, dum aliis tacentibus ipse a ceptis precibus non quiescit. Quo audito 765 carnifex ultra quam dici ualeat, obstupescit, et rem supra inauditam mirabiliter exhorrescit, timensque ne a loquente mortuo, perpetratum homicidium reueletur, rursus in illum irruens uulneribus  addere uulnera non ueretur. Quem occisum denuo et membratim crudelius laceratum, abscondit in inuio ramis et frontibus adumbratum, et cui non pepercit inhumanitas bestialis, reueretur et tuetur bestiarum et auium feritas naturalis, nec dubitandum reor quin uir sanctus morte uexatus, altera repetiti martyrii duplici passione, nunc gaudeat duplicato beneficio premii uel corone, et quem seuus carnifex morte mortuum iterum fecit mori, ille summus artifex gloriosum glorificet munere clariori. Nam si stella differre in gloria ueraciter predicatur , constat quod et martyr a martyre nichilominus discernatur, et cui mors gemina uelut prepotens temporaliter dominatur, eidem in premio corona sine dubio geminatur.



CAPUT uIII.


Horum autem occisioni nullus qui renuntiaret interfuit, nullus planctum funebrem, exsequias de more nullus exhibuit, eorum cadauera nullus humana sollicitudine tumulauit, non quisquam ad tumulum preces, psalmos, non queuis funebria decantauit, non denique pro occisis salutarem hostiam immolauit. Diu ergo latuit homicidium perpetratum, donec dies redituro positus pertransiret, quo transito, cum presul ad Gertrudem uirginem non rediret, uirgo pie sollicita Ultanum misso nuntio sciscitatur, quid ei super tanta mora presulis uideatur. At ille: »Cum missas, inquit, celebrans nuper altario presto essem, et offerens sacrificium, eiusdem presulis iuxta solitum memor essem, uisa est mihi  columba ante faciem uolitasse, corpus quidem niueum, sed alas sanguineas ostentasse, unde gemens coniicio et afficior huiuscemodi coniectura, quod ille fuso sanguine morte premitur immatura, et cum sublato fratre merito doleam de iactura, ad cumulum dolendi, timeo ne forte careat sepultura.« Hoc audito, uirgo sancta inconsolabiliter contristatur, et eum, qui secum est, tam clerum quam populum lacrymabiliter adhortatur, ut non differat Deum priuatim et publice deprecari, quatenus uerbum istud non permittat diutius occultari. Ad mandatum uirginis festinat clerus et populus Deum exorare, instare uigiliis, deuoto spiritu ieiunare, et ab iniuncta oratione et ieiunio non quiescit, donec ipsi uirgini rei ueritas innotescit. Quodam quippe diluculo expleta  synaxi matutina, oranti astat uirgini luce fulgens angelus repentina, eique familiariter more loquitur consueto, et tristem eius ignorantiam sermone refouet mansueto. »uirgo, ait, Pater ille tuus tibi dilectissimus, de quo queris, de quo doles, de quo times, de quo sollicita sic haberis, cum his qui secum ierant, gladio malignantium interfectus, adepto quod optauerat, in celestibus est receptus.« Huiusmodi alloquio uirgo sancta non mediocriter confortatur, gaudens quod optata ueritas tandem certius declaratur, illic assumptis utriusque plurimis, pergit ire, festinans quem dilexerat, quamuis mortuum, inuenire. Cum autem illo quo tendebant pariter peruenissent, et defunctorum corpora preuio  lumine reperissent, religionem pietas, fidem humanitas antecessit, et dilatis psalmis, cantu seposito, clamor nimius intercessit, clamore mitigato, psalmi congrui, et funebria cantica subsequuntur, deuoti clerici religionis debitum exsequuntur, commendant animas, angelos eis postulant subuenire, cum tamen non sit dubium laudes magis quam preces sanctis martyribus conuenire. uirgo autem sanctorum corpora colligens, siccatis uulneribus, terso cruore, lota diligentius, sindone munda uestit, et exsequentibus ceteris solemne officium animarum, ipsa corpus presulis rigat abundantia lacrymarum. Et mirandum quod eadem corpora, longa dierum serie sub ramis iacuerint, uel sub diuo, et iam lesa fuerint situ, imbre, ere corruptiuo, supra morem tamen corporum  diu carentium sepulturis, nichil prorsus dure olent, sed longe et late redolent instar balsami siue thuris. Lota igitur, ut dictum est, et linteis inuoluta corpora feretris imponuntur, et magno tam cantantium quam plorantium concursu Niuellam deferuntur, dubiumque est, utrum magis doleant de iniuste et nequiter interemptis, an dolore deterso tandem gaudeant de inuentis. Ipsa quoque uirgo ad portandum presulis feretrum se supponit, susceptumque, nisi lasso corpore, non deponit, et infirmo corpori fortis amor dat profectum, lassatisque uiribus amor tamen nescit lassitudinem uel defectum.



CAPUT IX.

Cum Niuellam ueniunt, ponunt in ecclesia corpora defunctorum, et missas celebrant cum deuotione  plurima populorum, illisque dubitantibus utrum ibi an alibi debeant sepelire, abbas Ultanus adest, sic illos aggrediens conuenire: »Ex diuino, ait, consilio uoluntas fuit presulis, fixum propositum, multa cura, ut post eius obitum Fossis cum colligat sepultura, quem si quis alibi intenderit et contenderit sepelire, tam Dei quam 766 presulis uoluntati uidebitur contraire.« Consentit uirgo, consentit et populi multitudo, consentit et Dido Pictauiensis episcopus, qui eo tempore orationis gratia illuc uenerat, et diuina uisione commonitus, defuncto Foillano letus occurrerat. »Surge, ait angelus, et occurre citius Elie uenienti,« et hoc ipsum tertio inculcat audienti, et hec illi admonitio subito somnum rupit, et ille euigilans in uerba huiuscemodi mox erupit:  »Quid sibi uult, ait, talis admonitio de Elia? estne friuolum, ut in somnis assolet, an forte prophetia? Unde habet Elias propheta antiquissimus huc uenire, ut ei uenienti obuiam possim ire?« Dum hoc uoluit et reuoluit, nec sufficit Dido pontifex admirari, ecce adsunt qui nuntiant Foillanum mortuum apportari, et audiens planctus populi, clericorum lugubres melodias, occurrit et ait: »Iste, quantum arbitror, est Elias. Quantum, inquit, sentio, et huius fama uel opinio protestatur, quantum etas predicat, que tota sine macula decursatur, quantum habet cordis munditia, morum series, ordo uite, que a puero, carni renuntians, mundum transiit expedite, sicut propter nonnullam conuenientiam Elias  dici meruit Ioannes Zacarie, sic reuera non personam, sed similitudinem obtinet hic Elie.« Hoc attendens Dido presul, Foillanum deuote ueneratur, et cum Gertrude conferens, gratanter accipit quod de illo tam solemniter predicatur, de quo sepeliendo uidens quanta Ultano sit deuotio, quanta cura, ratum habet quidquid illi de istius complacet sepultura. Igitur uirgo sancta et tam cleri quam populi numerus infinitus, non cura domestica, non negotiis prepeditus, impositum corpus uehiculo Fossas non differunt reportare, quorum precurrunt plurimi aduentum funeris nuntiare.

Qui cum ad Sambre fluuium gradu concito per uenissent et hiemalibus tumentem pluuiis excessisse longe alueum inuenissent, uellent nollent, a cursu  proposito destiterunt, et tam illi quam ceteri, donec uehiculum adfuit, restiterunt. uenientes autem iugales uehiculi, non bubulco, non stimulo, iuxta solitum commouentur, sed muniti quadam fiducia, tumescentes aquas ingredi non uerentur, et ab ingressu uel progressu, nullo prorsus obstaculo sunt remoti, quia in eo quod portabant onere, manifestius sunt confisi. Statim enim ut aquas iuuenculorum ungule tetigerunt, re miranda, unde tumide subsiderunt, et uisus est tam subite ille tumor pristinus annullari, ut iam possit uadum illud non solum equo, sed et pede facile transuadari. Unde et uadum illud, Gertrudis uadum extunc et deinceps appellatur, quod nimirum melius et tutius uadis ceteris predicatur, eo quod et preces uirginis et meritum  martyris uidentur obtinere, ut facilius transeatur, quod et ipsi passu facili transiere. Quo transito, Fossas, quo tendebant, citius peruenerunt, ibique plures tam religiosos quam populares sibi obuios inuenerunt, quibus una concurrentibus dolor intolerabilis renouatur, et omnis turba presulem tanquam recens  mortuum lamentatur. Qui eiusdem exsequias planctu et cantu deuote celebrantes, et in loco competenti cum honore maximo tumulantes, expletis missarum et psalmorum solemniis, Ultano ualedicunt, et omnes una uoce, implorata requie, benedicunt. Qui non solum sibi astantibus et ibidem ministrantibus uidetur interesse, sed et cunctis eum digne requirentibus dignatur presto esse, imo quisquis eius memoriam ubicunque locorum diligit frequentare, eum sibi propitium, eius sentit patrocinium salutare. Unde et ego qui in scribendo que predicta sunt, utcunque laboraui, qui cum illa inciperem, eum mihi adfore postulaui, nunc etiam eiusdem precibus, eiusdem meritis me commendo, ut eius interuentu quandoque ualeam adipisci quod intendo. Ipse quippe sic  in celis, sic inter angelos, optata requie, diuina facie gratulatur, ut suorum in terra laborantium memor, et misericorditer adiutor habeatur; sic ipse suorum, ea, que sua est, beneuolentia miseretur, carens omni miseria, cum illo et in illo eternaliter glorietur, qui est super omnia Deus benedictus in secula seculorum. Amen.





uITA B. GISLENI CONFESSORIS.



PROLOGUS.


Sancti qui de huius carnis ergastulo, lege mortalium sunt educti, et ampliore gratia in illud preoptatum iam Domini sui gaudium introducti, erga nos qui uiuimus, qui residui sumus, tam tenerum affectum perhibentur habere, ut cum certum sit humanis eos laudibus non egere, uelint tamen et appetant apud nos laudabiles predicari, ut tam predicatores quam auditores laudabilia eorum opera diligant imitari. Unde honesta satis et utilis inoleuit consuetudo, ut eorum qui creduntur precipui, commendetur nonnunquam litteris 767 sanctitudo, quibus recensetur quanta scilicet eorum in hac uita fuerit fortitudo, cuius digne meritis datur eis dierum indeficiens longitudo. Ego itaque, fratres,  uestris parere precibus non recusans, et tamen in hoc officio longe imparem me accusans, aggredior utcunque laudes uestri scribere confessoris, quo labore, qua gratia obtinuisse credatur coronam glorie et honoris. Queso autem ut eidem sancto cui deuoto seruitio uos commendabiles exhibetis, me uobis in hoc opere ministrantem uestris precibus commendetis, ut ille beneuolus dignetur presens opusculum acceptare, et eum cui adstat Deum mihi placabilem impetrare.



CAPUT PRIMUM.

Auctor rerum omnium Deus qui nichil in terra sine causa facere perhibetur, cuius uoluntas non nisi iusta est, quamuis a nobis nonnunquam ignoretur, uoluit, uolens disposuit ut beatus confessor Gislenus in Grecia  nasceretur, longe autem a Grecia in pago Hainonii moraretur. Quem natum et adultum cum tenere Christiani parentes diligerent et affectu paterno solliciti bone illum indolis esse perpenderent, deuoto religionis intuitu tradiderunt litteris imbuendum, et in schole gymnasio sub magistrali ferula nutriendum. Audierant enim quod beneficio litterarum error ignorantie propulsatur, tersa mentis caligine uiuendi semita declaratur, morum elegantia, sermo compositus informatur, et, quod longe est amplius, occulta uel obscura celestium sapientia dilucescit, eternorum cognitio, cognitorum dilectio deuotis mentibus inardescit, et quidquid uite tam future quam presenti recte neceesarium iudicatur, documento litterarum iuuante gratia prelibatur. Hoc  audito et cognito, parentes filium uoluerunt litteris erudiri, optantes eruditum non uanis laudibus, sed meritorum fascibus insigniri, scilicet ad cognoscendum Deum proficeret studio et scientia litterali, quia carne genitum diligebant affectu spiritali. Quia uero in Grecia ciuitas illa nobilis Athenarum eo adhuc tempore florebat fama et scientia litterarum, ad hanc illum amplioris profectus gratia transmiserunt, eumque instruendum magistris multo redemptis pretio commiserunt. At ille ingenio quod ei larga manum infudit beneuolentia Creatoris, adhibuit sollicite studii uigilantiam et laboris, et relegans ludos et ludicra quibus etas puerorum solet aliquoties irretiri, festinauit non solum equalibus, sed et plerisque grandioribus prudentior inueniri, legens  autem et proficiens augmento tam scientie quam etatis, non curauit aucupari laudes transitorie uanitatis, sed unde nonnulli materiam sibi colligunt glorie uel tumoris, inde iste acquisiuit gratie meritum amplioris; lectis enim libris quos gentiles pete uel philosophi conscripserunt, qui Deum nescientes, mundana et transitoria descripserunt, resignato illis errore quo sua eorum cecitas caligauit, tenuit diligentius quod per eos ueritas predicauit. Spernens igitur que spernenda esse illorum littere docuerunt, esse autem peremptoria doctores ecclesiastici censuerunt, ad appetendum ea que mansoria et salutaria esse diuinitus intellexit, annis adhuc teneris Gislenus puer animum sic exerit, ut cum agilis et strenuus laboraret cum ceteris studio  litterali, pre ceteris estuaret profectu et sapientia spiritali. Considerans uero quod ii qui cedente pueritia ingressi fines adolescentie pubescebant, et alii qui priuilegio iuuentutis malas tenui lanugine uestiebant, quo amplius etatis et scientie tendebant ad profectum, eo uirtutis et salutis corruebant grauius in defectum, decreuit arctiori proposito festinare ardentius ad perfectum, ne rudem adhuc et tenuem malitia superueniens mutaret intellectum. Persuasu igitur matris que Philosophia merito uocabatur, que filium ad amorem sapientie quantis poterat monitis hortabatur, ualefacto magistris scholaribus, ad claustrum se contulit regulare, in quo factus monachus, Deo cepit regulariter militare.



CAPUT II.


Illic quippe sancti Basilii Regula tenebatur, iuxta cuius decretum a sanctis qui conuenerant, uiuebatur, quorum maiores tam formam quam doctrinam studebant minoribus impertire, minores maiorum doctrinis 768 et iussionibus obedire, omnes inuicem honore debito preuenire, et sic uelut certatim supremi gratiam iudicis inuenire. Quorum conuersatione beatus Gislenus quo diligentius introspexit, quo eam Deo placitam de die in diem amplius intellexit, eo cuncta que foris reliquerat, perfectius uilipendit, et ad imitandum eos uigilanti studio deuotius se extendit. Quos cum imitari conuersatione deuota niteretur, et sentiens de se humilia inferior  sibi ceteris uideretur, illi eum precipue laudibus attollebant, et apud se digno iudicio illius merita preferebant. Est enim inter illos uelut seruus omnium humilis et abiectus, parcus uerbo, amator silentii, mira uigilantia circumspectus, deditus lectioni, orationi uacans, deuotione continua sic affectus, ut tam Deo quam proximo, uirtutum merito sit acceptus. Qui processu temporis cum nulla iam dubia eius sanctitas haberetur, gradatim ad ordines ecclesiasticos promouetur, et post ministerium acolythi et subdiaconi dignitate leuitica uenustatur, et ad cumulum dignitatis, honore tandem sacerdotii subblimatur. Promotus autem ad ordines, ad maiora quoque ardet uirtutum fastigia promoueri, et quidquid ei obstare creditur, a se penitus remoueri, et  ut sancto illi Abrahe conformis habeatur, deuoto desiderio eius fidem, eius obedientiam amplexatur. Illum quidem Abraham non terra sua, non cognatio, non domus patris potuit retinere, quin nota pro incognitis, pro habendis habita uisus sit abhorrere, et ad uocem imperantis, cuncta que presto erant, reputans detrimenta, festinauit obtinere promissorum munerum incrementa. Sic et noster iste tiro Gislenus non instar instabilium impetu animi repentino, non leuitatis flatu, non suo ductus spiritu, sed diuino, seponens claustrale, quo silentium gaudebat, soporatus uelut quodam tempore feminino, affectat uigilare et labore atteri peregrino. Ille enim occulto eum imperio perurgebat, qui de ipso et per ipsum operari maxima disponebat, qui accensum religionis  lumen iam uolebat sub modio non celari, sed impositum candelabro longe lateque pluribus propalari. Petita igitur benedictione a patre qui monasterio presidebat, et a conuentu sancto qui Deo illic regulariter seruiebat, illi quidem de futura tanti fratris absentia affectu tenero doluerunt, sed diuine dispositioni humana pertinacia resistere noluerunt. Tandem in osculo sancto eodem abbate et fratribus salutatis, propositum Gislenus aggreditur, estuans desiderio sanctitatis, et primo Romam deuotione humili perexit ire, uolens sanctis apostolis non tam muneribus quam precum obsequiis deseruire. Quorum ecclesias uultu supplex, corde hilaris est ingressus, iam non memor itineris et laboris, molestia non defessus, et perlustrans loca sancta que quibus  preferat, non discernit, sed ubique preces fundens terre deuotius se prosternit, et gaudens, uelut quodam inuenti solatii blandimento, flexis frequentes genibus infigit oscula pauimento. Dum autem quanta potest deuotione sanctos apostolos ueneratur, dum ab eis uiam uitamque suam dirigi humiliter deprecatur, in secreto intelligentie reuelationis diuine monitis edocetur quod longe a Roma trans Alpes in Galliam graderetur, et in pago Haynonii, que erat pars uel prouincia eiusdem regionis, in medio praue et peruerse et pestifere nationis locum inhabitans, quem incole nominant Ursidongum, in eo domum orationis supra dictis apostolis prepararet, ibique precationis uerbo seruos Dei ad uiuendum regulariter  congregaret. Quo percepto uir sanctus deuotas grates reddidit Creatori, suorum fidelium semper fidelissimo prouisori, qui eius curam habens, locum ei uoluit reuelare, quo iuxta eius placitum presentem uitam debeat terminare. Apostolorum itaque patrocinio se commendans, in quibus plurimum confidebat, et assumens duos secum socios, Lambertum et Belliricum quos precipue diligebat, relicta Roma, iter longum et asperum est aggressus, multoque labore et tempore iam expenso Apennini iuga et Alpium est transgressus, et transuadatis Rhodano et Danubio, planiorem Galliam introiuit, et ea non contentus, usque Haynonium pertransiuit.



CAPUT III.

Eo tempore in partibus illis Amandi confessoris  religio commendabilis habebatur, eiusque fama longe lateque laude celebri uulgabatur, cuius audito nomine optauit summopere Gislenus et faciem intueri, miscere colloquium, uerbo bono, uerbo eius consolatorio refoueri. Quem a suo desiderio diuina bonitas non fraudauit, sed uidendi et colloquendi optatam copiam ministrauit; cui uiso suum iste desiderium et iniunctum sibi officium declarauit, et ille declarantem responsione grata in proposito confortauit. Quo expleto, iam hilaris, quia uiro sancto iuxta quod optauerat, est locutus, Gislenus ceptum iter deuotiore spiritu prosecutus ad quemdam locum uenit qui uulgo mons Castrilocus dicebatur, qui aptus religioni et uite solitarie uidebatur.

769 Quem duo hinc inde fluuii discursu gratifico  muniebant, inter utrumque uero, et pratorum uiriditas et siluarum amenitas ambiebant, et manendum illic inuitabat ipsa loci nature pulchritudo, incolarum absentia, religionis amica solitudo. Quodpropter estimans, ne forte ipse esset locus quem ei reuelauerat diuina promissio, quem posito adhuc Rome esse predixerat in Haynonio, cepit illic diligenti studio sibi loculum preparare, disponens in eo cum his qui secum uenerant habitare. Per id uero temporis Dagobertus rex, cuius sceptro Gallicanum imperium regebatur, in pago Brabantii uenandi gratia uersabatur, cuius canes cum sequerentur ursam quam in illis partibus inuenerunt, tam illa quam illi ad montem Castrilocum fuga celeri pariter deuenerunt. Ursa fugacior uirum iustum  labori manuum uidens insistere, eo fisa presidio iam canibus ausa resistere, sub ueste illius quam in ramo arboris laborandi gratia suspendere consueuit, tanquam inuento munimine secura requieuit. At canes nouo terroris genere mox concussi, et ab instandi proposito uelut uallo quodam opposito repercussi, stant herentes spe cassata, et ira posita mitiores, et stupore attoniti, quos prope sequi nouerant, exspectant uenatores. Qui cum uenirent suis canibus longe facti sunt grauiores, et quod ille bonus est, turbato mentis oculo nequiores, dum quod uident fieri, non ut miraculum uenerantur, sed tanquam incantantis maleficium exsecrantur. Qui dente canino suam malitiam exponentes, et  iusto uiro culpam, quam non nouerat, imponentes. »Quis es tu, inquiunt, qui canes regis nostri Circeis carminibus a proposito repulsasti, et ferocem belluam in ouinam mansuetudinem commutasti, ut istorum appetentia odore perdito iam torpescat, et illius rabies sub umbra tui pallii quieta delitescat? Quis impunitum ferat quod nobis tantam iniuriam intulisti, quod maiestati regie nil reuerentie detulisti? cum scire debueris tanto regi nichil amplius displicere, quam quod non timueris canes suos a uenandi efficacia prohibere?« His uel horum similibus dictis ipse etiam rex canes et famulos prosecutus, uiro iusto primum uerbis paulo durioribus est locutus: »Quis, inquiens, uel unde ueniens, hic me nescio exstirpandi fiduciam accepisti, quo signo  uel carmine canes et belluam decepisti, ut obliti pariter consuetudinis et nature, et prope sint inuicem, et non inferant inuicem minarum quidpiam uel iacture?« At ille: »Ego, inquit, rex carminum maleficia non cognoui, non puer, non grandior huiusmodi ludibrio me deuoui, sed Grecus natione, sacerdos gradu, licet humilis et abiectus, in has barbaras nationes exsulandi gratia sum proiectus. Quod autem uides, ne existimes fieri humane figmento prauitatis, sed iussu et potentia superne maiestatis, quia Rex ille summus qui totius auctor est creature, omnium potentialiter imperat et nature.« Attendens rex uirum sanctum sapienter et humiliter respondere, et in uultu simplici modestam religionis speciem prefulgere, ab ira quam pretenderat,  mitigato spiritu, conquieuit, quia flecti facile liberalis regum animus consueuit, et illius precibus se commendans, famulis ab iniuria reuocatis, tam illos quam se ipsum reddidit studio uanitatis, rursus querens quid labore uenatorio sequeretur, quod animo regio captum quam coctum gratius haberetur.



CAPUT Iu.

Ceterum confessor Gislenus in labore proposito persistebat, quia in eodem loco manere diutius disponebat, sed diuina dispositio longe aliter ordinabat, que montem Castrilocum ad incolendum alii reseruabat, cuius nutu ursa illa que uirum inuenerat defensorem, sportellam quam Gislenus habebat  cuncta supellectile cariorem, in qua secum deferebat illud uenerabile uestimentum quo indutus celebrabat diuinum in altario sacramentum: sportellam, inquam, ursa ore rapiens uelocius cepit ire, Deo quam uiro longe in hoc promptior obedire. Quod Gislenus egre ferens et admirans quod in breui animum sic peruertit, quod ab ipso cum rapina, cum iniuria se diuertit, ipse nichil sperans melius, ad orandi refugium se conuertit, in eo fidens qui solus mala iniustius non impertit: »Domine, inquit, Deus, si gratum obsequium in hoc tibi exhibui uestimento, illud non deperire, non indigno permittas corrumpi detrimento, ne iratus imputes quod mandata negligens pretermisi, conforta immeritum, serua iuxta  placitum quod amisi.« Dum autem in oratione iuxta solitum diuscule demoratur, dum Deum sollicite pro damno intolerabili deprecatur, ursa rapinam ferens non tardat longiuscule proficisci, non curans ut putatur relicti defensoris, uel eius molestie reminisci. Cum uero surgens ab oratione, absentem iam belluam non uideret, et quo uel qua sequeretur certus penitus non haberet, ecce adest aquila de excelso ere se dimittens, et huius uie ducem signis quibus poterat se promittens. uiro enim hesitanti, uolatu placido in faciem occurrebat, et statim uerso uultu gradum satis temperans precurrebat, eique non uerbo, sed gestu corporis loquebatur, dans plane intelligi quod recto itinere belluam sequebatur. Quod ille percipiens, in spem solidam 770 restitutus  innitens baculo, ducem preuiam est secutus, et longe infra, inuentis pastoribus diligentissime requisiuit, si forte illis uidentibus talis bestia pertransiuit. At illi et eam transisse paulo antea retulerunt, et ut fidem facerent, certum oneris iudicium protulerunt, adiicientes quod in proximo est Ursidongum locum uel latibulum inuenire, in quo suos consueuit ursa catulos enutrire. Hoc audito, aquilam maiore fiducia prosecutus, et non multo post locum, cuius nomen nouerat, assecutus, inter urse catulos quod amiserat reperit conseruatum, nulla ruptum lesura, nulla turpitudine uiolatum. Quo uiso, factus hilaris, et fide plurima confortatus, nouit quod locus ille sibi erat ueraciter preparatus, in quo pes suus, terso tandem puluere requiescat, et  in loco horroris et uaste solitudinis in spe et silentio delitescat. Mox itaque iussit ursam cum suis catulis hinc abire, et relicto cunarum latibulo, aliud sibi congruum inuenire: nulli deinceps in huius loci uicinia nocituram, imo nullo modo, nullo tempore redituram. O res noua! fera bellua nullius munere predita rationis, audit et obaudit uerba subite iussionis, nobis hominibus incutiens colaphum uerecundie uel pudoris, qui nolumus obedire mandato salutifero Creatoris. Audit, inquam, et audiens hospiti nouo cedit, et a iure pridem hereditario sic recedit, ut extunc et deinceps semel depositum non resumat, et iuxta uiri uerbum toti uicinie inferre quidquam iniurium non presumat.

 Porro uir sanctus locum pristino uacuum possessore mundat et excolit multa diligentia uel labore, incultumque et solitarium eatenus horrore naturali complanat, reddit aptum lima et opere manuali, ibique in honore apostolorum quos uenerabatur affectu spiritali, cellam construit, quam uocari et cellam instituit nomine speciali. In qua districte monachorum regule se addixit, sibique uoluntates et uoluptates bonorum carnalium interdixit, macerans corpus suum ieiunio, uigiliis, frigore, nuditate, impinguans autem spiritum legendi, meditandi, orandi, deuota et assidua puritate, gaudens loci solitudine, et absentia tumultuantium populorum, sciens et sentiens presentem sibi esse frequentiam  ministrantium angelorum.



CAPUT u.

uerumtamen et gemma in stercore, et aurum in puluere, et in testa lumen diu non latuit, sed ruptis eorum repagulis, splendor ille natiuus emicuit; et que abscondi uoluit intentio humilis et modesta, altitudo diuini consilii reddidit manifesta. Fama enim uiri et uite districtio regularis ad aures et notitiam turbe transiit popularis, et plurimi ex eis religioso acti desiderio, ad eum ueniebant, eiusque et doceri alloquio et informari efficacius exemplo cupiebant. At ille uenientes et pro culparum negligentia durius arguebat, et ad bene uiuendum promissis melioribus instruebat, uinum et oleum infundens uulneribus infirmorum, prudenter discernens  quid istius, quid alterius, quid denique saluti conueniebat plurimorum. Cuius nomen, cuius bonus odor, solam adiacentem uiciniam non perfudit, sed ad longe positos profectu gratifico se diffudit, nec beati potuit Auberti notitiam preterire, qui tunc temporis uidebatur presulatum Cameracensem Ecclesiam insignire. Qui, misso nuntio, satis humiliter illum admonuit ad se ut ueniret, ut presentatum sibi diligentius conueniret, uisoque et audito, sanctus presul certior redderetur, quis, unde, quo spiritu, quam uiam uel ordinem sequeretur. Accepto mandato pontificis Gislenus gaudens quod tantus uir eius dignatus est reminisci, festinauit Cameracum humilitate debita proficisci; hoc solum gemens, quod tam piger, tam negligens est inuentus, ut a  sancto presule in exspectando eius alloquio sit preuentus. Dum autem iret, ad quemdam uiculum uenit, quem incole nominant Roysinum, ubi cum et posceret lassitudo, et tempus incumberet uespertinum, quidam uir rusticanus eum ad hospitium inuitauit, susceptum larga manu, sed uoluntate largior procurauit. Petiuit etiam ab eo et multis precibus nisus est obtinere, ut peracto negotio quod Cameraci decreuerat adimplere, per eamdem uillam Deo propitio repedaret, et ad ipsum rursus hospitandi gratia declinaret. Mane facto uir sanctus iter ceptum peragens, tandem pontifici se presentem exhibuit, et ab eo plurima requisitus, per ordinem cuncta disseruit. »Grecus, inquiens, sum natione,  professione monachus, sacerdos ordine, meritis peccator, et in loco quem uulgus ab antiquo nominat Ursidongum, ego autem uocari cellam institui in honore apostolorum, oratoriam edificare domum proposui, sicut longe positum diuina me reuelatio instruxit, et eo quod ipsa nouit, consilio de alienis partibus huc adduxit. Super quo, sancte presul, et tuum debueram consilium, tuam gratiam requisisse; sed in hac uel mora uel desidia fateor me non mediocriter deliquisse, et quem decuerat maiestatem tuam, dignis obsequiis preuenisse, tempore tentus degeneri, tardus uideor aduenisse. Sed forte quem Deus insigniuit maioris excellentia dignitatis, donauit etiam ampliori munere sanctitatis; et quibus preesse pontificali sede uel ordine meruisti, eos  digne satis tam sapientie quam humilitatis gratia preuenisti.« Placuit pontifici uiri sancti prudens responsio, sanctum propositum, uoluntas deuotior, 771 assumpta professio, uultus, modestia, equalitas morum, digna religio: et adgaudens operi quod diuino instinctu percipit inchoatum, remisit hunc ad propria, benedictionis sue gratia confortatum.



CAPUT uI.

At ille reuertens deuoti hospitis non oblitus, cuius erat et largo beneficio, et prece plurima lacessitus, Roysinum ueniens, ad eum iterum declinauit, declinanti ut antea ille uultu hilari ministrauit. Ea nocte contigit ut impletis diebus suis hospita parturiret, et pre difficultate partus fere usque  ad exitum deueniret. Quo comperto, uir eius, ad pedes introducti hospitis se prostrauit, et pro illa sollicitus multis perfusus lacrymis exorauit. »Uxor, inquit, mea mate torquetur, iacens in cubiculo paritura, in ipso partu et pro partu statim ut uideo moritura: occurre et succurre tam matri quam paruulo nascituro, imo etiam patri cum illis et pro illis morientibus morituro.« Et ille, utpote in quo et per quem Dei Spiritus loquebatur: »Surge, ait, uxor tua absoluta puerperio iam letatur, puer uiuit, uagit, integro membrorum numero non fraudatur, obstetricum obsequio, pastus mamma, fascia colligatur.« Ad hoc uerbum pater uix a fletu adhuc preualens cohiberi, introcurrens reperit cuncta que dicta fuerant, iam compleri, et refoto spiritu qui pene  iam defecerat pre dolore, rursus currens ad hospitem, reddit gratias cum honore. »Matrem, inquit, ut uerebar, dolor usque ad exitum non afflixit, incolumis uiget puer, meus spiritus iam reuixit; quia cepi, adhuc loquar, si tamen sensero tuam mansuetudinem non grauari, uolo gratiam gratia, et gaudium gaudio cumulari.  ut puer qui natus est, tuo ministerio renascatur, et qui meus filius est lege carnis, mortali genitura, tuus fiat filiolus sanctiori opere quam natura.« Libens ille annuit precibus et desiderio postulantis, et cum illuxit dies, expleuit officium baptizantis: susceptumque de fonte sacro paruulum, Domino deuote  commendauit, et expletis rite omnibus, ad cellam unde uenerat remeauit. Cuius tam exemplo quam beneficio inuitante cum eo nouus ille compater est profectus, et uiso loco religioni congruo, deuotione humili sic affectus, ut instar eorum qui uiuebant districto illic proposito uel censura, et ipse decerneret eternorum intuitu, iam postponere transitura. Afflatus ergo spiritu, quidquid in Roysino tenuerat sui iuris, astipulauit fratribus Deo illic in perpetuum seruituris: et ne sua, non se ipsum offerre Domino uideretur, laborauit summopere sanctior et Deo complacitior haberetur.



CAPUT uII.

Per id uero temporis beatus Amandus Traiecto rediens, ubi coactus fuerat per triennium episcopus  demorari, audiuit Gislenum et locum eius religionis titulo commendari; et monente eum caritate, ad eum uisitandi gratia declinauit, susceptusque cum honore, uerbum uite congregatis illic fratribus ministrauit; qui pasti et refecti uerbo, et solatio spiritali, cum ad manum non haberent unde uirum reficerent alimonia corporali, tristes satis et queruli impransum illum abire dimiserunt, et usque ad preter fluentem Hayne fluuium deduxerunt. In cuius ripa sanctus uir dum aliquantulum moraretur, et nauis quam ascensurus erat, nautarum instantia pararetur, cepit rursus Gislenus conqueri non de sua ipsius inopia, quam equo satis animo sufferre uidebatur, sed de noui et tanti hospitis inedia pro qua plurimum grauabatur, quia et ad mense pauperis  angustias eum cogere non audebat, et unde illum plenius et honestius reficeret, non habebat. Et ecce deuotum pauperis desiderium Dominus exaudiuit, de predicto fluuio super terram piscis, quem uocant lucium, subito prosiliuit, cuius tanta in oculis astantium apparuit magnitudo, ut ea posset refici comedentium multitudo. Eo uiso, Gislenus gaudens, tum de largo munere, tum de gratia largitoris: »Reuertamur, inquit, domum, confortati spei solatio melioris, quia nostrum hospitem ieiunum Deus non sustinet hinc abire, digno cuius merito nostram mensam tantis uoluit dapibus insignire.« Et ille: »Non meo, ait, merito debet hoc beneficium assignari, sed tuo quem nouerat Deus aliquantulum contristari, quia et me non grauabat ieiunium  uel inedia temporalis, et te grauius perurgebat affectus et humanitas hospitalis.« Sic inter uiros sanctos honesta et modestalis discordia uerborum exoritur, dum alteri ab altero huius doni meritum dignanter ascribitur, et utrique pertinaces nullo pacto inuicem sibi cedunt, inuictoque litigio a pace mutua non recedunt. Relicto itaque nauigio ad claustrum pariter reuertuntur, et paratis epulis, mensa posita conuescuntur: refecti cibo, et hilares gaudio pleniori, laudes soluunt, reddunt gratias Creatori. Dato rursus inuicem osculo intermissum Amandus fluuium repetiuit, et conuiuas benedicens oblatam nauiculam introiuit, cuius uehiculo ad suum, quod Helnone situm erat, monasterium est delatus, gaudens  quod quiete reinuenta ab episcopi erat sarcina liberatus. Beatus uero Gislenus proposito insistens oratorium construebat, et ad militandum Deo se suosque uiriliter accingebat, cuius odor nominis magis magisque per totam se prouinciam diffundebat, et illapsu gratiore 772 fama se omnium auribus infundebat. Qua permotus predictus rex Dagobertus cum iter loco illi contiguum pertransiret, et ei cum textu euangelico, cereis, thuribulo sanctus ille obuius adueniret, rex salutantem resalutans satis est humiliter allocutus, et salutationem mutuam oblato munere prosecutus. Non enim uerbo tantum, ut plerisque moris est, illius se precibus commendauit, sed uerba rebus cumulans locum largitate regia uenustauit, et tam Hornutum quam  Ursidungum, et quidquid ibidem fuerat sui iuris, uiro dedit et fratribus illic Deo in perpetuum seruituris. Quo peracto, ad sua rex negotia festinauit pedem et animum retorquere, et Gislenus accepto beneficio confortatus dignum Deo seruitium exhibere, templumque inchoatum expensis et laboribus consummare, consummatum solemniter episcoporum manibus consecrare. Cuius consecrationi supradictus uir Amandus et Autbertus Cameracensis episcopus adfuerunt, qui populum uerbo Dei celestique alimonia refecerunt, docendo non tam lapides quam iustos quosque fieri templum Dei, qui ceteris iustitie tam uerbis quam operibus dant exemplum.



CAPUT uIII.


A quorum doctrina Malgerus comes nobilis aurem et animum non auertit, sed adiutus gratia ad diligendum Deum toto desiderio se conuertit, et renuntians omnibus que in mundo eatenus dilexerat possidere, amator paupertatis elegit proprium nil habere. Attonsus itaque per manus Cameracensis episcopi, decreuit monachum profiteri, et in loco qui Altus mons dicitur districtioris uite regula cerceri, ubi et secum multos colligit temporalium contemptores eiusdem propositi et districti ordinis amatores. Cuius uxor Waldetrudis non statim sub religionis proposito se redegit, sed remanens in proprio, domus et familie curam egit, in hoc satisfaciens uiro ut tanquam illo mortuo contineret,  et in proposito uiduali sic iuxta Pauli consilium permaneret. Erat enim matrona nobilis genere, moribus prematura, potens diuitiis, ditior genitura, se suamquc sobolem a contactu remouens indigne et illicite prauitatis, et promouens ad amorem iusti et excellentiam honestatis. Quam diuino monitu Beatus Gislenus iussus est uisitare, et ad contemptum temporalium plenius inuitare, ut sicut per episcopos maritus religionis acceperat documentum, sic per doctrinam Gisleni matrona melioris propositi sumeret incrementum. Qui diuino mandato letus obediens matronam nobilem aggredi festinauit, eique uerbum uite multa cum mansuetudine predicauit, docens et magnum esse meritum terrena amore celestium obliuisci, et  maius longe premium eadem celestia eternaliter adipisci. Cuius uerbo et doctrine aurem matrona patulam inclinauit, amoremque presentium, futurorum desiderio commutauit: iam non parum sollicita ubi possit locum solitarium inuenire, qui uoluntarie paupertati et proposito sanctitatis, ualeat conuenire. Quod dum uoluit et reuoluit, quamdam sibi uisa est ecclesiolam introire, intrantique uisus est Gaugericus episcopus quem defunctum nouerat obuius aduenire, qui larga manu, uultu blando fragmen panis et uini calicem dans matrone sollicitam confortauit, tam oblatis muneribus quam sermone. Ab eo, ait, quod cepisti, prudens Christi famula non desiste, sed quod facis, fac citius et  insiste, quia opus tale mihi placet, imo Deum sibi propitium promeretur, et hoc tuum principium, finis melior prosequetur. Cuiusmodi uisionem Gisleno suo non distulit uidua recensere, scire uolens quid super hoc dignaretur uir sanctissimus respondere, nec dubitans in conspectu eterni iudicis complacere, quidquid et Gislenum affirmare contigerit et episcopum in uisu premonere. Quo audito, uir sanctus digne presagiens non potuit non letari, intelligens in hoc uisu non nisi prospera figurari, quia et pane uiuo esuriens uidua saturari, et calice quam preclaro gaudebat eius sobrietas inebriari. Blandis ergo sermonibus illam studuit confortare, terrena uituperans sola illi celestia commendare, ut scilicet longe facto quidquid illi temporaliter  arrideret, affectu mentis integro eternis inuisibilibus adhereret. Que cum audiret monita, et obedire libentius se sponderet, in hoc adhuc sollicita, quia locellum congruum non haberet; uir sanctus ei locum diuina reuelatione cognitum demonstrauit quem uulgus ab antiquo montem Castrilocum nominauit. De quo multas ad celum animas in spiritu preuiderat pertransire, quas ad eum processu temporis diuina fecit dispositio conuenire, easque Waldetrudis tam uerbo quam exemplo, studuit erudire, cui multam super hoc gratiam larga Dei bonitas uoluit impertire.



CAPUT IX.

Nec sufficit uiro sancto quod conuerti fecerat Waldetrudem, si non illa ad hoc ipsum sororem  suam uocaret Aldegundem, imo et duas filias quas eadem genuerat Waldetrudis, una quarum Maldeberta, altera uero dicta est Aldetrudis. Ad quas ille uerbum fecit de contemptu glorie temporalis, de lucta, de uictoria, de premio continentie uirginalis: et uidua uirginibus opportunam 773 importunam sedule se ingessit, et donec ad effectum duceret, quod affectauerat, ab instantia non recessit. Sic Gislenus comitante gratia quadrigam nobilem ordinauit, uiduamque et uirgines iugo religionis et continentie copulauit, quas et si non locus unus, non eadem mansio sociauit, unus tamen spiritus, eadem religio in unum fasciculum religauit. uirgo quippe Aldegondis Malbodii cellulam sibi fecit, in qua spe celestium, amorem a se temporalium longe  fecit et iuxta doctrinam Gisleni Deo non solum integritatem corporis conseruauit, sed et mentem mundare ut sindonem, ieiuniis, orationibus, laborauit. Deum uero et in Malbodio Aldegondis et Waldetrudis in Monte Castriloco studiose Domino deseruirent et Gisleno ut patri filie, ut discipule magistro humiliter obedirent: placuit diuino consilio ut tandem eius agonem strenuum terminaret, eumque iam emeritum ad eternam palme gloriam transportaret. Quod cum ille reuelante sancto Spiritu presentiret, uocantique Domino, libenti seruus animo censentiret: sanctos qui secum aderant monachos humilitate deuota conuocauit, seque hinc in proximo migraturum multo cum gaudio reuelauit. At illi auditum uerbum pari patientia non ferentes, sed interni dolorem  animi planctu et lacrymis ostendentes: »Domine, inquiunt, Deus, quis ab incursu malignantium nos defendet, quis ignorantia caligantibus augustam religionis semitam preostendet, si uirum quem suorum eatenus tenuit tanta cura, tanquam oblitus nostri morte precipis immatura?« Quos ille blando studuit alloquio refouere, et ut fide firma confidant in Domino diligentius commonere, asserens quia non est in homine spes ponenda, sed in eo a quo salus, in quo solo eterna requies est habenda. Instructis prout decuit fratribus, salutare sibi uiaticum postulauit, et eo premunitus urgente febris molestia inter manus astantium expirauit: suo contristans obitu inconsolabiles animos relictorum, sed non minus  letificans assistentes choros et frequentiam angelorum qui sanctam eius animam multo cum tripudio deferentes, et diuino conspectui mundam a uitiis, uirtutibus preditam, offerentes: in sinu Abraham in uiuorum collocauit regione, ubi malorum nescia presentis Dei beata fruitur uisione.

Corpus autem eius curauerunt sancti qui remanserant monachi sepelire, dignamque exsequiis eius diligentiam impertire, in ecclesia Petri et Pauli apostolorum, quam edificauerat, tumulantes, ipsumque tumulum more fidelium debito uenerantes. Ubi extunc et deinceps magna erga eum Dei beneuolentia demonstratur, que illum non tam mori quam  uiuere et uirtutibus et miraculis attestatur: Deum, qui uiro supplicant et deuoti eius auxilium deprecantur, a molestiis absoluti, impetrato beneficio, gratulantur. Multi enim egrotantes recepta corporis sanitate, multi uitiis fatigati, sanata quod longe est amplius, uoluntate: Gislenum sibi propitium, sibi sentiunt adiutorem, presentem suis precibus, deuotis mentibus gratiorem. Et nos ergo tantum uirum una uobiscum sancti fratres monachi postulamus, ut cui sedule deseruitis beneficium pariter sentiamus, eiusque interuentu mereamur fieri consortes angelorum, inter quos ille uiuit nunc et semper in secula seculorum. Amen.





uITA B. LANDELINI CONFESSORIS.



PROLOGUS.


Sicut bone conuersationis uiros qui presentialiter intuetur, affectu compuncto ad uiuendum plerumque promouetur; sic eorum transacta conuersatio cum uerbo ueridico recensetur, deuotus auditor quadam uelut suaui musica demulcetur. Quodpropter in Ecclesia iam pridem mos non parum utilis inoleuit, quem ad usque nos ueniens necdum posteritas aboleuit, ut uidelicet sanctorum mores et opera scripto memori commendentur, ut in auribus deuotorum exempli gratia recitentur. Unde uestris pulsatus precibus quibus non satis audeo contraire, cum Dei, et eorum qui sunt Dei, decreuerim iustis uoluntatibus deseruire, aggredior utcunque describere confessoris; uirtutes eius promere in laudem  et gloriam Creatoris, ut deuotus lector uel auditor tantum uirum diligat uenerari, eumque uenerabilem dignis operibus studeat imitari. In quo et mihi fructum aliquem estimo non deesse, quem uidetis, etsi negotio imparem, tamen uestris petitionibus presto esse, cuius et presumptam audaciam sincera caritas excusabit, et assumptum laborem uestra, imo et uestri confessoris deuota oratio munerabit.



774 CAPUT PRIMUM.

Cum huius eris amplitudo sole iam occiduo non clarescit, imo cum nocte iam presente, uniuersa rerum facies tenebrescit, habet non parum gratie ortus hesperi uespertinus, nocte latens media Saturnus, Lucifer matutinus. Sic quippe diuina prouidentia  uoluit ordinare, sic diuersis noctis temporibus multa et uaria stellarum lumina ministrare, ut quia nocturnis auibus nulla datur copia solem conspicuum intueri, stellis sublucentibus, possit grauius eorum infirmitas refoueri. Eo igitur tempore quo plaga septentrionalis Dagoberti regis imperante potentia regebatur, et Autberto presule, Cameraci florens Ecclesia letabatur, in eiusdem Cameraci prouincia, nouam quasi stellam Deus uoluit apparere, que in nocte huius uite, locum non mediocrem meruit  obtinere. uilla enim que uallis nomine censebatur, que nullius nominis, nullius etiam esse meriti uidebatur, ortu satis prospero sidus protulit matutinum, dum superne respectu gratie, genuit Landelinum. Parentes cuius cum uenustaret generis claritudo, et insignes redderet secularis potentie celsitudo, uoluerunt ut infantem Autbertus presul de fonte sacro suscipiens benedictionis ei primitias largiretur, ut sicut nati, sic renati excellentia seruaretur. Adultum uero puerum eidem episcopo remiserunt, eiusque sanctitati gratam sobolem commiserunt, ut etate paruulum sanctus presul litteris erudiret, et cura diligenti, bonis eum moribus insigniret. Quem antistes suscipiens affectu paterno, tanquam filium educauit, erudiuit litteris, moribus  informauit, gaudens summopere quod in illo probitatis non modice specimen eluceret, dum se et magistris docibilem, et cunctis amabilem exhiberet. Puer enim aurem promptam maiorum monitis inclinauit, grandescens, et factus adolescens nondum a preostenso tramite declinauit, sed iuxta modum imo supra modum etatis, habens agilem intellectum, labore et studio festinauit diligentius ad perfectum. Cum autem presul hilarior attenderet eum honestius profecisse, et annos pubertatis moribus et scientia transcendisse, habens illius modicam spem salutis, quem etatis iam adduxerat usque ad uestibulum iuuentutis, uoluit bone indolis tyronem maioris gratia culminis insignire, iudicans districtius propositum etati eius et profectui conuenire. Decreuit  enim illum remotum a gradu et ordine laicali, illustrare tonsura et habitu clericali, ut professus clericum, in monasterio uersaretur, et secularibus renuntians negotiis; psalmis, hymnis, spiritualibus canticis deditus haberetur. uidebatur enim sancto presuli, quia si Landelinus in eo quod ceperat permaneret, si manens in monasterio indeflexum studium, excolendis moribus adhiberet, fructuosus sibi, gratus Deo, Ecclesie necessarius haberetur, et ex illo, et per illum multa multis  utilitas conferretur. Sed enim antiquus ille hostis qui bonorum nescit profectibus adgaudere, hoc ipsum uidens, et inuidens, non potuit non dolere, et artifex subdolus in tironem animosum non terrores, non minas intonuit, sed astuta malitia in illum suasionis mortifere uirus euomuit. Cui nonnullos illius cognatos et propinquos ad hoc satis idoneos adinuenit, per quos etatem illius teneram circumuenit, quos deceptos et collectos misit ad illum specie consulendi, cum mittentis et missorum tota esset intentio seducendi. »Frater, inquiunt, et nos tibi uolumus prouidere, et tu nostris debes aurem conciliis adhibere, de te quidem incumbit maxima nobis cura, nostra etiam reputatur tua tam utilitas quam iactura. uide ergo, dilecte, ne ab aliquo  seducaris, ne seductus ad tantam forte dementiam inducaris, ut uelis in monasterio diutius demorari, marcere desidia, cum clericis mussitantibus otiari.« Isti enim, nichil strenuum, nichil asperum operantur, somno dati et epulis, falsa uel inutilia uerbosantur, manus tenent implicitas, nec exercent forti negotio; brutis animalibus comparandi, transeuntes uitam silentio. Tibi autem inest etatis florida pulchritudo, tibi uirilis animus, tibi digna pro tempore fortitudo, tuisque parentibus gratus et perutilis esse potes: fauere consiliis primus eorum negotiis interesse. Nobilitatem tuam decet uirtus et strenuitas militaris, non otium, non desidia clericalis: manus tuas occupet scutum, lancea, gladius, arma belli, non tabelle, non graphium, non libelli. Tua proba  iuuentus exercitio dedita fortiori, erit quidem glorie nobis omnibus et honori: tu parentum gloriam, tu totius generis ornamentum, relinques dignum posteris probitatis ingenite monumentum. His uel horum similibus rudem Landelini animum concusserunt, et fallaci blandimento, grauem ei colaphum incusserunt, obtinentes ut a monasterio et a conuictu recederet clericorum, totumque se exponeret uite et moribus perditorum. Quorum uoluntatibus, eo quod ipse nouit, consilio Deus cessit, et tamen ab electo suo, cura eius penitus non recessit, sed ad tempus siluit et uelut sustinuit patienter, quidquid uel illi consulere, uel iste uoluit agere negligenter. Et forte ad hoc diuina gratia aliquanto tempore se subtraxit, illumque deuiantem statim a principio  non retraxit, ut post graues culpas deuotius et humilius peniteret 775, et expertum mali contagium cautius et perfectius abhorreret. Denique Dauid post peccatum Urie ampliori lauacro postulat se lauari, et post trinam negationem, Petrus amarius legitur lacrymari, et uterque deuotior et robustior redditur post ruinam, expertum malum exsecrans, tenet auidius et multo firmius disciplinam. Sic et noster athleta paulisper desertus a gratia, iam delinquit, iam cor eius seducitur, iam uirtus eum pristina derelinquit, relictoque pontifice, audit et sequitur domesticos generis ut amicos, nondum satis intelligens eos esse ueraciter inimicos. Quod intuens S. presul inconsolabiliter contristatur et merore  pressus graui, super illo perdito lamentatur; nullum aliud afferens uel afferri debere asserens lenimentum dolori, quam pro illo indefessas preces, fletus, hostias, offerre Creatori. De cuius bonitate quia idem pontifex non desperat; orat, luget et indeficiens perseuerat, decernens et statuens quam ab huiusmodi proposito non cessabit, donec alumnum suum diuina ei bonitas resignabit.



CAPUT II.

Interea Landelinum seductores sui per deuia morum precipitant, eumque tam uerbis quam exemplis ad peccandum instanter sollicitant; et quem iuxta promissum, debuerant diuitiis et honoribus insignire, festinant secum rapinis et latrociniis irretire. Gaudent uero quod tam strenuum, quod precipuum  comitem inuenerunt, quem, etsi in hac militia tempore preuenerunt, sperant tamen eum prioribus imparem non futurum, sed agilitate et profectu nefario, ceteros preuenturum. Ad quorum spem confirmandam nomen suum uoluit immutari, et sopito Landelino, se Maurosum statuit appellari ut cum nouus predo, nouo nomine censeretur, unde aduenerit, uel quis antea fuerit, nesciretur, eoque liberius nouis operibus incubaret, quo eum nec antiqui nominis mentio reuocaret. Preceps igitur Maurosus ad queuis facinora manus liberas exercebat, et in explendis illis, non modum, non periculum attendebat, nec iam sodales suos instar nouitii sequebatur, sed tanquam discipulis ipse doctor, ipse ductor antesignanus habebatur. Qui cum nocte quadam  unius diuitis disponeret domum irrumpere, et uberes illius copias uiolenta manu diripere; diuina eum dispositio ab huiusmodi proposito reuocauit, et diuiti, que sua sunt, relinquens, nequam raptoris consilium immutauit. Hac enim ipsa nocte quemdam de sociis suis morte celeri preuentum et solutum a corpore, peccatorum institis irretiunt, uinctumque, maligni spiritus, quibus eotenus seruierat, leti suscipiunt; et reddentes quod meruit, in profundum inferni proiiciunt. Cuius morte cognita, Maurosus dolore contabescit, gemit et eiulat, et in tantum dolor subitus ingrauescit, ut cum eum non obliuio, non consolatio ualeat delinire, ille oculis aggrauatis, pre tristitia cogatur obdormire. Cui dormienti astare uisus est uir uultum preferens gratiosum, uenerandam  cesariem, habitum pretiosum, qui mentis oculos interiores reuelauit, et socium eius, qui locus excipiat, qui fructus malitie, demonstrauit. »uide, inquit, tuus iste socius quo peruenit, quos tortores, quem locum, quod premium iam inuenit, et quia tuam malitiam est, dum ad modicum licuit, exsecutus; ad quantam sit miseriam eternaliter deuolutus. Ad hanc quoque sine dubio noueris te uenturum, et pro uita simili penam similem excepturum, si non cito reliqueris uitam et consortium iniquorum, et reuersus fueris ad sanctorum ordinem clericorum. Illic Autbertus presul sua solius salute uel merito non contentus, tuum lugens periculum, graui cura inconsolabiliter est detentus, et cum te somnolenta  mors detinet, ille plorat, ille pro te, uigiliis, precibus et suspiriis elaborat. Ad hunc ergo necesse est ut quantocius reuertaris, et relictis operibus tenebrarum, eius monitis salutaribus obsequaris. Quo facto, ad hoc tui socii barathrum non traheris, sed in celestibus, nostrorum angelorum consortio perfrueris.« Hoc audito, monitor uelut expleto negotio conticescit, et Maurosus euigilans mirabiliter expauescit, et hoc non inane, non esse mendax somnium arbitratur, sed inspirante Dei gratia ut diuinum oraculum ueneratur.

Mox igitur amore peccandi et animi furore deposito, non differt renuntiare nequam proposito, et relictis sociis per quos ad mortis pericula trahebatur, episcopo se presentat, ut ei deinceps obsequatur.  Clamat, luget, miserabiliter lamentatur, orans ut indigno uenia, si tamen potest fieri, concedatur; sic uerba et lacrymis animi demonstrans detrimentum, ut etiam auditores prouocet ad lamentum. Attendens presul quanto affectu iuuenis lacrymatur, ipse quoque suffunditur lacrymis et letatur, et cum multo gaudio manus beneuolas porrigit reuertenti, in spem illum reuocat, spondet indulgentiam penitenti. Quem in laicali habitu per aliquod tempus fecit in monasterio conuersari, instare precibus, deuotioni et ieiunio immorari, donec quidquid contraxerat uite lenocinio secularis, dilueret lima et lauacro penitentie salutaris. Quem presul cum attenderet satisfactione congrua permundatum, et ad suscipienda maioris gratie munera iam paratum,  conditioni pristine renuntiantem nouo eum ordini dedicauit, et corona et habitu insignitum, 776 benedictione debita clericauit. Factus uero clericus et adeptus tante gratiam dignitatis, pondus rei digne considerans, estuauit maiori desiderio sanctitatis, et ut mereretur ad supremam clericorum gloriam peruenire, decreuit peregrinandi gratia, Romam ire. Illic enim, ut audierat, sancti apostoli requiescunt qui felici martyrio cunctis fidelibus innotescunt qui duces et principes clericorum suis presto esse uicariis non desistunt, qui tamen eis deuotione humili assident uel assistunt. Accepta igitur a beato episcopo licentia, Romam iuit; et labore multo fessus, apostolorum ecclesias introiuit; ducens pro  nichilo quidquid laboris in uia uisus est pertulisse, cui tandem concessum est ad id quod optauerat peruenisse. Qui deuotus pauimento cum planctu et lacrymis se prostrauit, et beatos apostolos uotis magis quam uocibus postulauit, ut clericum suum ab incursu demonico tuerentur, et humili uicario intercessionis sue beneficium largirentur. Quod enim se impleturum suis uiribus non sperabat, hoc ad unguem posse dari illorum precibus estimabat, in quibus et elucet solemniter dignitas clericalis, et uiget perfectius eiusdem sanctitas spiritalis. Expleta autem oratione et obsequio debiti famulatus, quo sanctorum pignora satis humiliter fuerat ueneratus, consummatis omnibus, prout feruens eius desiderium postulauit, ualefacto apostolis, eo inde uenerat remeauit.  Qui reuersus beati episcopi magisterio se addixit, et ad uerbum illius, uite huius sibi delicias interdixit, nichil auidius, nichil inexplebilius appetens quam labores, precum instantiam, ieiunia, uigilias et algores. Cuius uidens sanctus presul digne proficere sanctitatem ut eo familiarius Deo et deuotius deseruiret, diaconum eum ordinauit quo eius deuotioni dignitas uel officium conueniret.



CAPUT III.

Factus diaconus, decreuit Roma proficisci, ut perfectius mereretur apostolorum beneuolentiam adipisci, ut cum ad predicandum uerbum Euangelii diaconio fungeretur, ad explendum, quod ceperat, illorum patrociniis iuuaretur. Secundo uisa Roma, Cameracum, ut antea, remeauit, suamque paruitatem  sancto pontifici humilitate debita presentauit, cui adgaudens presul, post aliquot eum dies, ad culmen amplius inuitauit, et liquore sacro ungens eum in presbyterum ordinauit. Qui cum tanto sublimis culmine sacerdotio fungeretur, ne quasi fidentior et ingratus tanti beneficii haberetur, rursus decreuit sanctos Rome apostolos uisitare, et uisitatione tertia intercessiones eorum perfectius impetrare quia et Trinitatem Deum predicat fides et scientia clericorum, et impare numero Deus gaudet, iuxta sententiam ethnicorum. Et cum ethnici et Catholici discordent in pluribus ab inuicem et contendant, in hoc tamen consentiunt quod ternarium attollunt plurimum et commendant. Tertio igitur Romam petens, apostolorum se patrociniis commendauit, quo expleto,  ad Autbertum rursus episcopum repedauit, et quo maior solito excellentia dignitatis, eo fit feruentior amore et desiderio sanctitatis. Unde cum preteritorum non immemor ad anteriora sollicitus estuaret, et intuitu futurorum presentem sufferentiam nullius meriti reputaret; uisum est ei quod claustralis conuersatio quamuis plurimis recte perfecta uideretur, ei tamen qui plus deliquerat, non satis sufficiens uideretur. Sicut enim peccator mediocris, contentus esse potest lauacro leuiori; sic amplius aggrauatus, purgatorio indiget ampliori; et ob hoc ipse qui tanta uel tot se perpetrasse recolit inconcessa, asperiora expetit, mediocriter penitentibus inaccessa. Proinde consulto episcopo  qui eius desiderio benignus adgaudebat, qui profectum discipuli sui suum esse ueraciter asserebat, cum duobus sociis Andelino et Domitiano, quos affectantes paria, non abiecit, relinquens ciuitatem, multitudini ualefecit. Quem in pagum Hainau iuxta fluuium Sambram diuina uoluit prouidentia deuenire, ubi quidam riuulus qui dicebatur Laubicus in eumdem inuenitur fluuium introire, quem acceptans locum in eo Landelinus monasteriales sibi cellulas preparauit, quas, uel quem locum a predicto riuulo Laubias appellauit.



CAPUT Iu.

Ubi cum adductis secum Adelino et Domitiano arctiori se custodie mancipauit, seruituti corpus subiiciens, ieiunio et abstinentia macerauit, panem  arctum, aquam breuem, iuxta minas propheticas tandem offerens postulanti, non uino, non deliciis satisfaciens murmuranti. Qui, etsi forte uoluit, tamen diu non potuit latitare et accessum tanti luminis non preualuit modius occultare, sed eo procul facto, ardens stella uibrantes radios longe fudit, et per totam uiciniam bona eius opinio se diffudit. Qua diffusa, illuc plurimi conuenerunt, gaudentes quod in humili thesaurum incomparabilem inuenerunt; quo multi se ipsos eidem preposito contulerunt, alii larga manu temporales substantias obtulerunt. Sic in breui tam in spiritualibus quam in temporalibus locus ille profecit, creuit religio, religiosis alimonia non defecit, multis confluentibus, et multa conferentibus 777 donatiua, que ad usus inhabitantium lege  maneant possessiua. uidens autem Landelinus locum supra quam sperauerat profecisse, multos e diuersis partibus ad uiuendum religiosius conuenisse, alios uero terras, uillas, familias et cetera huiusmodi contulisse, benedicens fratribus in eodem monasterio congregatis, transiuit Sambram fluuium, amore et desiderio paupertatis. Et ueniens in locum, qui Alna dictus est, illic quoque sibi habitaculum preparauit, gaudens quod solitudine Deo cum paucis deuoto satis obsequio militauit: licet fessus iam corpore, tamen tenorem uiuendi rigidum non deponens, sed de die grauiora grauibus supponens. Cui loco nonnulli quoque plurima contulerunt, et illo presidente, ibidem monasterium construxerunt, ne labor uiri quasi uanus et inutilis uideretur, si tamen  sibi ipsi et non etiam ceteris fructuosior haberetur. Ut autem Alneum monasterium labore et diligentia consummauit, illudque familis a possessionibus ampliauit, recedens inde, aliud in Templurensi pago similiter inchoauit, inchoatum paruo non tempore fidelium munificentia dilatauit. Quia uero beatum Petrum Rome tertio uisitarat, et ei se primo et precipuo clericorum pauper uicarius commendarat, eidem tria hec monasteria uoluit dedicare, et suum tam peregrinandi, quam edificandi trinum laborem apostolis assignare. uerumtamen in nullo horum sacerdos Christi fuerat quieturus, nec huius uite optatum terminum accepturus, cui diuina dispositio locum alium designauit, ad quem eum expletis,  que prediximus, destinauit.



CAPUT u.

Qui assumptis predictis comitibus Adelino et Domitiano supra fluuium Hon ueniens illic uoluit residere, ubi silua, que Ambligis dicta est, eidem fluuio uidetur adiacere, quem locum ei commendabilem non fertilis camporum planities, non uinearum fecit florida pulchritudo, sed profunda siluarum opacitas et horrori dedita solitudo. Attendentes uero illi siluarum magnitudine omnem circumstantiam occupari, parum uel nichil uacuum ubi noua possent eorum tuguria collocari, ad complanandum locum assumunt pariter ferramenta, et gratia laborandi expeditius deponunt uestimenta. Quibus laborantibus patremfamilias contigit aduenire, et uelut inuasores  eos durius conuenire, pro eo quod siluam, quam iure sibi consueuerat hereditario uindicare, se inconsulto isti nunc presumerent exstirpare. Et ne gratis sufferre uideretur hereditatis proprie detrimenta, in ultionem facti eorum arripuit uestimenta, ut hoc damno concussi, et de preterito peniterent, et in tali proposito ultra procedere non auderent. Quem assumptis uestibus recedentem diuina est ultio prosecuta, eumque non tam uerbo quam uerbere durius allocuta, inferens ei tantam sui corporis lesionem, ut subito iacens humi stupidus solam superesse mortis crederet passionem. Qui tanta pressus angaria, se feriri diuinitus intellexit, et uirum sanctum iam sic admonitus non despexit, sed uirtute qua potuit ei cepit humiliter supplicare, ut  Deum dignaretur pro eiusdem excessibus exorare. Quorum ueniam si uir sanctus indigno miserans impetraret, per manus eius Deo, iste huius silue medium resignaret, uir sanctus possit deinceps iuxta libitum operari et nullo refragante, Deo quiete debita famulari: uidens sacerdos benignus illum pene mortuum, uiribus destitutis, et eiusdem non tam muneris oblati cupidus, quam salutis, deuotus pro eo preces fudit superne pietati, fusa prece languidum pristine restituit sanitati. Quo diuine misericordie grato solatio confortatus, et ad sufferendum laborem inchoatum spiritu roboratus, illic in honore beati Martini paruum oratorium preparauit, in quo cum predictis discipulis humiles Deo penitentie hostias immolauit.



CAPUT uI.


uerum ad usus fratrum etsi gauisus est aquam fluuii non deesse, tamen loco illi nouit et doluit fontem uiuidum non adesse, sciens quia etsi aqua fluminis necessitati succurrere non negatur, tamen gratius ex ipso fonte bibuntur aque, sicut ab ethnicis predicatur. Currens igitur ad solitum orationis presidium et humili fiducia premunitus, intellecto quod a Deo esset affectus eius deuotior exauditus, solo ictu baculi terre superficiem interrupit; et re digna miraculi, uiuus subito fons erupit. Cuius aquas perspicuas uir sanctus considerans ab imo abundantius ebullire, crispantem superficiem undis tremulis scaturire, ipsum lapsum riuuli grato susurro  murmurare, tanta sui gratia ad morandum quoslibet inuitare, alludens speciei quam crispam, et tremulam hilaris annotauit, ipsum in quo resederat locum statim Crispinum nominauit. His et pluribus forte aliis postquam Dei erga se beneuolentiam experitur, et locum ad quem uenerat, noui gratia nominis insignitur, effuso unguento bone fame, odor uel opinio longe fertur, medicamine propalato, salus concurrentium non differtur. Nimirum estuante latendi affectu sed effectu penitus annullato, lumine uelit nolit supra montem uel candelabrum 778 exaltato, multi currunt et requirunt fontem uiuum et perspicuum ueritatis, ut sanentur siue poti siue loti tante irriguo puritatis; non tam morituris corporibus querentes remedium transitorie  sanitatis, quam uicturis animabus mansure gratiam sanctitatis. Quos feruentes spiritu uir a suo consortio non abiecit, nec austero repulsu a fonte boni lucido longe fecit, sed collectos pariter uiuendi studuit regulam edocere, se formam auditoribus uiuendo districtius exhibere. uidens autem illos sub prescripta iam digne regula cohiberi, promptos et agiles de bono in melius promoueri, ab eorum contubernio paulisper uoluit semoueri, ut soli uacans Deo, in proposito posset liberius exerceri, ubi et in honore Petri apostoli paruum sibi fecit oratorium fabricari, eligens in eo solitarius conuersari, ut quod est reliquum temporis, in curis aliquantum turbidis non expendat, sed que fratrum sunt, recte dispositis, ad interiora et sereniora libere se extendat.  Et ne in hoc uideretur sibi tantummodo prouidere, et eumdem profectum Adelino et Domitiano primis suis comitibus inuidere, ipsos quoque a conuentu fecit et ab inuicem separari, et singulos in singulis habitaculis demorari, ut quos prouexerat in exemplum mutuum conuictus socialis, consummaret solitudo, silentii perpetuitas, contemplatio spiritalis. Qui studio sic in suo domicilio seipsum mancipauit, relegatis que foris sunt, sic se solis interioribus occupauit, ut oblitus corporis, contemplandi gratia choris angelicis interesset, et diuine faciei suspenso desiderio presto esset. Hoc camino continua eum examinatio sic exussit, et quidquid ei uidebatur inesse palee, sic excussit, ut ad purum excoctus obrizo auro gratior redderetur, et hostia defecata  celo quam terra dignior haberetur.



CAPUT uII.

Huius tandem superna gratia uolens claudere senectutem, attritam durius in exhibendo deuotam et diutinam seruitutem, estu febris fessum illius corpusculum aggrauauit, que presens peroptanti mortem proximam nuntiauit. Sentiens ille pulsante fecula se grauari, et de huius carnis ergastulo sperans in proximo liberari, fratres suos fecit ante se conuocari, suum illis obitum gaudens lugentibus nuntiari. Quo audito, concurrentes, eum, dum annueret alloquuntur, et de futura eius absentia grauiter conqueruntur, cuius uite supra quam dici ualeat adgaudebant, defuncto autem, ut aiunt,  superuiuere iam nolebant. »Cur, inquiunt, Pater, Pater bone, preceptor optime nos relinquis? licet tibi consulas, nos miseros cur derelinquis, nobis remanentibus hinc recedere cur presumis, uel saltem recedens cur nos tecum pariter non assumis?  Nescis quia in destituta a pastore ouilia mors irrumpit, collectam infirmorum multitudinem lupus irruens interrumpit, infirmata unitate perit ordo, religio dissipatur, uictus gemit, triumphans aduersarius gratulatur? Cur nos ex diuersis colligere partibus uoluisti, sed nos relinquere tam immaturo tempore decreuisti, si nos adhuc de salute, de premio non securi, tuam sumus, presentiam tuum patrocinium amissuri?« At ille: »Charissimi, ait, uestra me non amittit fraternitas, sed premittit, et ei ad quem tendo mea, si qua est deuotio, uos committit, ut uos seruet, uos prouehat aliquanto adhuc tempore certaturos, cum ei uisum fuerit, eo quo me premittitis, secuturos. Non ergo uos mea turbet absentia, nec contristet, quibus adesse et  preesse superna gratia non desistet, cui uolo et postulo ut me uestris precibus commendetis, et quod minus ualeo, uotis supplicantibus emendetis. His uel huiusmodi aliis postquam sunt inuicem allocuti, et sermone uicario quod uidebatur congruum, prosecuti; sancti illius anima inter manus astantium a corporis nexibus est dimissa, et angelis deferentibus, in illud Domini sui gaudium intromissa, ubi cum eisdem angelis reuelata facie Deo fruitur letabunda, primam stolam accipiens nichil dubitans de secunda.

Cuius corpus in cinere et cilicio derelictum discipuli deuotius amplectentes, et ei obsequium more dignum fidelium exhibentes; in suo cenobio, in quo ad extremum Deo studuit deseruire, honorifice  studuerunt cum luctu et lacrymis, psalmis et precibus sepelire. Ubi extunc et deinceps ab astantibus sibi et famulantibus suum presidium non absentat, sed eorum uotis et meritis largo beneficio se presentat; ei in quem desiderat prospicere uultui diuino sic assistens, ut tamen presto esse deuotis suorum petitionibus non desistens. Quem Dei asseclam opto et mihi propitium subuenire, mee petitioni aurem beneuolam impertire, qui ut ei placeam, in scribendo presens opusculum utcunque laboraui, et ei pro posse seruitutis mee laborem et obsequium presentaui. Nec dubito quamuis iam id quod amplius expetiit apprehendat, quin tamen Philippo suo adsit qui eius patrocinio se commendat,  commendatumque sibi, et ipse commendet ei cui astat regum regi et Domino dominorum, cui uirtus, honor et gloria per infinita secula seculorum. Amen.





uITA BEATAE ODAE uIRGINIS



PROLOGUS

 779 Si petas ineptarum atque anilium coniectores fabularum, qui ueritatem nube mendacii obducentes, uitium pro uirtute colere statuerunt, cecus error gentilium magnis studuit laudibus commendare, et eorum nomina clarioribus titulis dilatare, multo magis nostros philosophos, assertores ueri, iustitie et uirtutis amantes decet precipuis efferre preconiis, qui quidquid usquam uel in sententiis doctorum predicabile, uel in gestis illustrium uirorum clarum enituit, scripti uinculo diligentius consignarunt, et ad posterorum notitiam legendum et non negligendum celebri memoria deriuarunt. Quorum quidem usque ad nos per successionem labentium seculorum prudens inuigilauit intentio, ut non solum uirorum, sed etiam feminarum que supra sexum  uirtute mirabiles claruerunt, dignus memoria catalogus texeretur, quatenus si quem tanti rumoris salubris aura perflauerit, ad similiter uiuendum pro studio prouocetur; et si in huius mundi nocte deciduis temporibus quorsumlibet lampas huiusmodi accensa splenduerit sub modio non celetur, sed ad lucendum omnibus qui in domo Dei sunt, super candelabrum eleuetur. Sicut autem non minimam uituperii notam incurrit, qui uel scientia inflatus, uel corruptus inuidia seu ignauia pressus quod didicit, sibi soli scire eligit, quam ad aures extendere  plurimorum, sic laudabilem se constituit et gratiam addit capiti suo, qui dignos laude uiros in ecclesiis attollit et predicat in capite omnium compitorum. Quod primus apostolorum facere curauit, cum prohibentibus se scribis et Phariseis ne in nomine Iesu loqueretur, huiusmodi responso eleganter obuiauit. »Non possumus, inquit, que audiuimus et uidimus non loqui .« Nam, ut quidam ait, »quodammodo societatem laudis affectat: qui aliena, bene uel dicta uel gesta primus enuntiat« Nullius enim boni sine socio iucunda possessio est. Eapropter licet ingenii mei grossitiem lima doctrine litteralis minus exspolierit, licet sophisticam Socratis conclusionem uel enthymema Demosthenis, aut opulentiam facundie Tulliane nullatenus attigerim,  deuotione tamen fretus, quam scientia uitam cuiusdam uirginis que nostris in diebus, nostris sub oculis, uirtute insignis claruit, pedestri sermone aggrediar utcunque balbutire, commendans me meritis ipsius, ut in laudem sui os meum dignetur aperire, quatenus debile principium fortuna melior subsequatur, nec uerebor emuli uenenum lectoris, nec garrulum iudicem pertimescam, dum in uelamento orationum ipsius securus ab huiusmodi turbine et pluuia delitescam.



INCIPIT uITA.


 Sicut nocte media interlucentibus astris grata polus uarietate depingitur, et umbrarum uellus horridum lucis beneficio sensim ab orbe detergitur; sic in huius peregrinationis profunda cecitate, sanctorum congregatio diuerso meritorum fulgore mirifice inuestitur, que, dum multiplices per mundum exerit uirtutum radios, super omnem stellarum pulchritudinem clarior inuenitur.

Huius diuersitatis gratia uarietas pascit oculum intuentis, quoniam confusum nil nouit, dissonum in se nil recipit, sed semper recurrit in idipsum, sicut in illa superne ciuitatis habitatione, cuius est participatio in idipsum, multe sunt mansiones, distincti ordines, diuersa claritudo: unus tamen Deus omnibus est omnia, lux inexstinguibilis, uita  non moriens, pax indeficiens, immarcescibilis pulchritudo. In hoc ordine sedium eternarum quidam clarioribus titulis ceteros antecellunt, donati munere beatitudinis potiore, qui uidelicet in huius  pressura torcularis pro testamento Dei sua corpora contriuerunt, uel qui se sibi abnegantes, carnem et spiritum in tentationum frixorio confrixerunt multis insudantes ieiuniis, uigiliis et labore. His omnibus castitas uirginalis altiore gradu, et quadam dignitatis prerogatiua merito principatur, Regem glorie, Agnum sine macula quanto consimilius, tanto propinquius comitatur. Hanc uite celsitudinem Oda uirgo uenerabilis aggredi concupiuit, in qua ipse auctor et consecrator eiusdem uirginitatis, uotis eius benigne aspirans usque ad gloriosum uite finem intemeratam custodiuit.

780 Tempore siquidem quo uniuersalis Ecclesie currum papa Innocentius aurigabat, Lotharius Romanum imperium in occiduis partibus ministrabat,  Ludouicus Philippi apud Francos ius regium obtinebat, uir uenerabilis Remaldus Rhemensem metropolim, Liethardus uero Cameracensem diecesim prouidebat, et Balduinus Hiolendis principatum  Hàaynau possidebat, in predicto pago uilla que uulgo Allodium dicitur, hec uirgo claris processit natalibus; patre Wiberto, matre nomine Thescelina, qui tam pietate diuini cultus, quam nobilitate splenduerunt genuina. uirgo itaque sapiens nobilem utroque parente carnis trahens originem, noluit uita degeneri natiuam obscurare claritudinem; sed carnis pruritum, qui mollitiem femineam potenter eneruat, in ipso uelut germine resecans seductibilem mundi blanditiem, affectusque illicitos a se penitus relegauit et in scholam uirtutis se totam conferens, primam etatem suam castitatis flore et pudicitie titulo decenter uenustauit. Sentiebat quippe, secundum quemdam ethnicum, quod sine causa, parentum titulis niteretur, nisi propriis iuuaretur.  Unde et Betius: »Splendidum te, inquit, si tuam non habes; aliena non efficit claritudo.« Proposuit igitur in animo suo ac deuouit uirginitatis sue priuilegium sponso illi celesti adhuc adolescentula dedicare, et meditabatur quotidie ut columba, quomodo locis palustribus uoluptatis terrene derelictis, in montem uite sanctioris, aptius ac liberius ualeret enatare, et in humilis petre cauerna suum nidulum collocare. Iamque uotis omnibus aspirabat ad illud Cantici canticorum: »Ibo mihi, inquiens, ad montem myrrhe, et ad colles Libani .« uidebat namque multos in planitie uite secularis libertate noxia per morum decliuia licentias effrenari, et sciens nisi ad regulam praua non corrigi, ad montem myrrhe, id est ad arduam  regularis formule disciplinam optabat eleuari. Et quia lilium castitatis inter dumeta transitorie uanitatis, et uallis lutulente proluuio plerumque cogitur absorberi ad colles Libani, id est ad religiosarum conuenticula feminarum, que totius sanctitatis candore gratissimo reflorebant, cupiebat transportari.

Enimuero post factum uotum suum sub custodia parentum, usque ad annos pubertatis delituit et feriato a mundi rebus animo, quod primum composite mentis argumentum est, in se recedere, secumque commorari, instituit. Et ne innocentie sue fama inuida aliquo modo nouercaretur, conuenticula, colloquia puellarum quibus luxus et desidia cordi erat uelut uiperas declinauit: solas ad se sabinas admittens,  quibus de honestate et amiticia sermo erat, quarum publicum testimonium priuata actio non obumbrauit. Cuius licet exteriorem uultus speciem color genuinus mirifice inuestiret, et uirgineo moderamine mellita ore pocula secum loquentibus impartiret, omnis tamen decor eius et gloria ab intus erat, quia dilectus eius inter duo ubera sua delectabiliter morabatur, cum quo in secreto conscientie uelut in thalamo nuptiali iugiter loquebatur. Proinde iuuenum lasciuos affatus et aspectus uerebatur, uel potius contemnebat, quorum oculus nuntiat impudica, et os loquitur uanitatem, qui supino pectore incedentes super se inaniter extolluntur et in omnem precipites rotantur libidinis uoluptatem. Dum igitur animo illius terrenum nil sederet, dum  uotis suis quotidie satisfacere deliberat, dum amore concepto irrefragabiliter, sed feliciter, estuaret, quemdam cognatum suum pre ceteris sibi familiarem accersiuit, et ei sanctos estus suos licet pauida ad unguem expediuit, orans illum multisque lacrymis contestans ut secretum quod illi crediderat, parentibus suis summo studio celaretur: et ad optatos effectus ipsius suffragio peruenire mereretur. uerum quia animo cupienti nichil satis festinatur, iterat preces ne presens uotum suum in crastinum differatur, sed ad dominum Odonem Bone Spei tunc abbatem quantocius deferatur, quatenus ab ipso et sub ipso sancte religionis habitum indilate consequi mereatur. Sed quia nusquam tuta fides, nec facile amicus caueri potest, si uelit insidiari, dum  uirgo simplicitate columbina uotum suum secretius exstimat procurari, ille conuersus est retrorsum, nec ueritus amicum pectus ledere, ire perrexit patri et matri secretum deoperire, et uice uersa ordineque peruerso iter quod parare debuerat studuit impedire. Cuius genitores cum de filia rem huiusmodi auribus percepissent, turbati sunt et commoti super hoc uerbo grauiter doluerunt, et communicato cum suis consilio, maritali compede castitatis propositum infirmare decreuerunt.

Queritur igitur uirgini sponsus qui genere, moribus, diuitiis et honore aptus eius nuptiis inuenitur, conuocataque hinc et inde multitudine amicorum et proximorum, tractatur de confederandis ad inuicem nuptiis liberorum. Iuuenis ille, Simon nomine, oblatam  a patre et parentibus sponsam cum suorum pari assensu prono fauore suscipit, felicemque se fore tantis nuptiis, bona licet spe, tamen propemodum gloriatur, fidemque promissis quantocius facere admonet, quod et sine dilatione cum iurisiurandi sacramento confirmatur. Dato itaque ab utraque parte federe, tandem celebrande huic copule dies prefixa nominatur.

Interea dum uirgo sacra inter spem metumque pendula fluitaret, mentemque eius diuersa ac dubia teneret cogitatio, tristi et insperato 781 huius rumoris terretur auspicio, dum scilicet secretum quod in aurem unius celandum deposuerat, audiuit ab omnibus in publicum uentilari, et que uiri torum in delicto nescire decreuerat,  suas accepit in proximo nuptias debere celebrari. Et que iam parauerat egredi de domo patris sui, et expedito itinere ad locum pergere proposite sanctitatis, graui prepeditur offendiculo nouoque timore concutitur, ne perdat uirginee sigillum castitatis. Sed qui non est testatus, quid scit? Porro non est uirtus, uel esse non uidetur, quam diligens athleta in tentationum gymnasio, crebro exercitio sudare non compellit, quam uel proteruus auster totis uiribus non urget, uel threicius boreas flatu libero frequentius non impellit, que nociuo pressa torpore sagittas hostium toxicatas a se fortiter non repellit. uirtus enim ex eo uocatur, quod suis uiribus nitens non superetur aduersis. uirtus autem nil habens in  se contrarium, non clarescit, nec splendida sine examinatione fit. Non probata uero nec examinata nec uirtus est, nec potest magnos spiritus ad certamen afferre qui nunquam suggillatus est. Eapropter Dominus uirtutum qui suos pugiles sic tentari patitur, ut tamen secundo prouentu possit tentatio sustineri, ancillam suam quam agone triumphali cum hoste confligere disponebat, ut haberet consuetudinem preliandi, in hac palestra diligentius uoluit exerceri. Consuetudo enim perpessionem laborum faciliorem facit. Permisit, inquam, et uoluit eam tentari non ut infirmitate feminea sub fasce deficiens ab hoste impulsa uersaretur, sed ut mirandum cunctis spectaculum preberetur, dum puella inermis et humilis contra loricatum et sublimem illum  Goliath ad certamen singulare mitteretur, et congressu uirili hostem fortiter expugnando palma uictorie digne pro merito potiretur. Sentiens itaque uirgo uarios tentationum turbines aduersum se commoueri, hostemque totis uiribus sibi bella parantem; recurrit in se suscitatque dilectum, in humili cordis sui hospitio delectabiliter decubantem, querulasque uoces apud eum deponit et nuntiat hostem pro foribus insidiantem: mittique auxilium sibi de sancto postulat, et accingi fortitudine lumbos suos, sciens quia fortitudine opus est contra fortiter dimicantem. Commendat etiam Christo attentius sue priuilegium castitatis, quod illi adhuc etate paruula consignauit, et ut uiam ueritatis quam elegit inoffenso pede et calle impolluto possit decurrere,  orat uincula disrumpi, que illi Satanas in ruinam et scandalum preparauit. Dum sic ad ostium amici grata importunitate insistit preces iterans, euigilat ille et ad uocem sponse aurem inclinat pietatis, aperitque illi, et mollem diligentis animum benigne consolatur, imprimens osculum intrarie  caritatis. Et ne timeat a timore nocturno uel ad quoslibet paueat occursus tentationis, pane fortitudinis illam reficit omne delectamentum habente, et omnem saporem suauitatis, seque illi fore presidio pollicetur in die tribulationis. Hoc percepto diuinitus aromate, et uelut semine quodam fortissimo in agro fertili recepto, cassas uirgo secludit formidines, et que paulo ante ad cuiusuis aure tenuem flatum poterat  inclinari, iam stabilis manens ridet etheris iras, maris sonitus, uentorum turbines. Dum circa eam hostis multiplici intendit aucupio ut ineuitabile flos uirgineus incurrat detrimentum: illa conceptum semel bene uiuendi propositum ardentiore uoto proponit adimplere, liberoque uolatu enatat ad petre solide munimentum. In locis itaque munitissimis fixo tentorio iam non timet millia populi se circumdantis, sed gnara preliandi si consistant aduersum se castra, in hoc sperans gloriatur, prouocat magis hostem quam ipsa prouocatur, secura iam cum Paulo dicere: »Quod nec tribulatio, nec gladius, neque mors, neque ulla creatura poterit eam a caritate Christi deducere .« Instat denique nuptiarum dies, et ad aures plurimorum fama  celebri diuulgatur, domus cultu uario pictisque tapetibus decoratur, solito nitidior ac letior incedit familia, ornatus multiplex ad cultum uirginis summa cura, summo studio procuratur, ipsa tamen non ambulat in magnis, neque in mirabilibus super se, neque uultus eius grauitas in diuersa mutatur. Induerat quippe animum uirilem preter quem, ut quidam ait: »Mirabile nichil est, cui magno magnum nichil est.« Animaduertens pater ad cupitum uoluntatis sue propositum filiam nullatenus inclinari timore nimio perurgetur, ne dum insistit totis uiribus inuitam desponsari, dolor nimius eius occupet animum, et morbo incurabili cogatur infirmari uel certe fugam inire moliatur, de qua non possit facile reuocari. Has opinionum questiones dum  querulo uersat in pectore, falso tandem illis occurrere proponit argumento, et incumbente uespera, que in diem desponsationis occumbebat, sermonem blandum uirginis infert auribus, mendacii opertum uelamento. »Non decet, inquit, filia, ut tue flos iuuentutis in ipso ortu suo decidat et arescat, ne color genuinus alicuius inficiatur mestitudinis atramento, sed potius letare in adolescentia tua, et multa possessione, multisque fruere diuitiis et tristitie terso nubilo letitie induere ornamento. Omnem, queso, ab animo proturba grauitatem, et parentum uultu tristi noli ledere pietatem, ac ne timeas quod non est timendum, ego diem nuptialis copule, quem in crastinum estimas celebrandum,  782 quibusdam occupatus negotiis prolongaui in tempus aliud propensius exsequendum.« Audito illa uerbo quod sibi pater in corde et corde loquebatur, quasi pro omine illud accipiens, falsum pro uero nesciens amplexatur, et ignorans quid superuentura pareret dies, quasi primum cornu prelii confractum gloriatur.

Enimuero nocte transacta cum reuoluto axe sol diei matutinum radiasset, adest sponsus iuxta prefinitum tempus cum multo suorum comitatu, adueniunt et puelle, parentes, multeque uirgines nobiles et matrone, multo compte studio pretiosoque nitentes uestium accuratu. Et quia ecclesia haud prope erat, multitudo conuenarum in patris puelle curiam adunatur, ipsa quoque uenire mandatur,  que quia nouerat parentibus obediendum, mandatis parere non cunctatur, et procedit non ut nuptura in atrio, sed uelut in theatro pugnatura, quantusque castitatis in eius pectore maneret amor, non solum uerbis, sed etiam operibus euidentius ostensura. Cumque sacerdos  sponsum Simonem trina interrogatione conueniret, utrum Odam uirginem sibi legaliter copulari uoluntarie consentiret, ille se ad hoc uenisse respondit, et que lex coniugalis precipiebat, omni studio se impleturum spopondit. At ubi ad uirginem uentum est, et an uellet predictum sponsum accipere secundum morem quesitum est: illa uultu rubore perfuso et fronte tenera inclinata, quidquid eius uel oculis uel auribus perstrepebat inane reputans et superbum [superuacuum?],  non respondit sacerdoti ad ullum uerbum. Hoc eius silentium cum ex circumstantibus alii arrogantie, alii uerecundie assignarent et puram eius conscientiam diuersis sententiis lacerarent: una matronarum que lateri eius familiarius iungebatur, pudori consulens uirgineo, blande eam et leniter sic affatur. »Non uerearis, o uirgo generosa, ad ea que interrogaris licita iam responsione tue uoluntatis assensum emutire, quia, sicut honestatis et uerecundie fuit, ut semel et secundo submonita reticeres, sic ignorantie et contemptus notaberis, si ubi et quando oportuerit, os tuum uel nescieris uel nolueris aperire. Tempus enim loquendi et tempus tacendi . Et licet a sapientia iuueni consulatur ut etiam in causa sua uix loquatur,  ne tamen nimietatis dignam incurrat reprehensionem, cum secundo interrogatus fuerit, initium habere docet illius responsionem. Ne igitur tot et tantorum uultus hominum nimium uerecunda confundas, ne in ceuas tibi puellas exemplum silendi, imo contemptum respondendi effundas: ad interrogationem sacerdotis ter prolatam iam, queso, generosum os aperi, et responsionem infer gratam.«

Ad hec uirgo: »Quia, inquit, tantopere queritis utrum animo sedeat, hunc habere sponsum quem mihi nominatis, nec ipsum, nec alium me uelle accipere certissime cognoscatis: quoniam illi amore iuncta sum, illi soli seruo fidem, cui uirgini uirginitatis mee titulum, cum adhuc essem paruula uolui  consignari: a cuius amplexibus nec amore alterius uel muneribus, nec minis parentum aut uerberibus ullatenus potero separari.«

Ad huius responsionis nouitatem omnis que aderat multitudo admirans obstupescit, Simon autem se contemptum uehementer erubescit; et querens confusionem suam obiectionis alicuius palliare supercilio, illam se nolle mendaciter iactat, que muta careret loquendi beneficio. Cumque pendente supercilio se auertisset, et abiret indignans, et, uelut hostis a tergo insisteret, equo ueloci domum cum suis repeteret: parentes uirginis, et qui cum ea remanserant se ipsos non minus confusos arbitrantes, aduersus eam grauiter stomachantur, et uerbum  quod de corde puro et conscientia bona et fide non ficta prolatum fuerat sinistre suspicionis fermento inficere conantur. Sic nimirum, sic humanus oculus dum libenter inuidie lippitudine caligat, minus diligenter in dubiis ueri sententiam inuestigat: et ea que plerumque bono fiunt animo, in partem reprobam eligit inclinare, quam sanum habendo oculum de occultis nil temere iudicare. Unde cum Anna in templo Dominum fusis lacrymis precaretur et labiis summotenus palpitantibus uox eius nulla penitus audiretur, Heli sacerdos cuius oculus iam senectute reproba caligabat, os orantis et uultum attentius, ut scriptum est, obseruabat; et eam non tam loquelam effundere gemitus, quam nimiam ructare potationem senex delirus estimabat:  »Digere, inquit, paulisper uinum quo mades .« uerum mentem firma sibi ratione coherentem ab status sui rectitudine non est facile remoueri: et pura conscientia linguis oblatrantium inuidorum non potest deterreri. Unde Apostolus Corinthiis: »Mihi, inquit, pro minimo est ut a uobis iudicer aut ab humano die .« Stat itaque uirgo prudens, mente placida et sereno aspectu in medio, ut ita dixerim, Babylonis, nec potest uirginitatis arcem concutere flatus uehemens aquilonis, quia filia Hierusalem ualle totius sanctitatis et castimonie circumsepta, luxurie procos et oculum petulantie aspernatur, nec habet quid commune cum filiabus Ascalonis. Sed enim pater eius ueritus ne mendacii uel periurii arguatur, ne nota  uituperii eius nomini inferatur: assumit secum quosdam sibi necessarios et ire pergit iuuenem confusum quantocius reuocare, 783 eique filiam suam, uelit nolit illa, promisso coniugio copulare. »Frustra autem iacitur rete ante oculos pennatorum .«

Comperto siquidem illa quid pater aduersum se moliretur, dum que remanserat turba super his que acciderant murmurans turbaretur: nacta occasione, clam recessit, domumque ueniens, in matris thalamum secessit. Firmatoque ostio super se Deum in adiutorium suum orat intendere: arrepto gladio quem ad caput lectuli uidet dependere, nasum suum festinat precidere. Sed manus tremula nec docta in gladio percutere, dum neruorum superiorem  duritiem ictu feminino non preualet excutere, indignata sibi ait: »O ensis, quam retuse es aciei, qui mordaci acumine nequis destruere mee decorem faciei!« Hec dicens, erexit se contra se, ferrumque pressit durius et obliquo uulnere nares sibi detruncauit, pretiosumque rosei sanguinis riuulum in peluim distillauit: sicque uultus sui genuinum splendorem admodum deturpauit. O mirandum uirginis pectus! Ut non esset idonea huic nequam seculo conformari, elegit naso uiuere prauo, et seductibilis forme speciem deformari, quam adulterino fuco falsa pulchritudine depingi, et lasciuos oculos in se procaciter impingi. Maluit, inquam, ancilla Christi cute sordida et humili cultu, in domo eius  abiecta manere, et inter ancillas illius Dauid, uel ultima reputari, quam ornatu superfluo in modum uulpium caudis puluerem tergere corpusque meretriciis fouere unguentis quibus solet adulterorum nausea prouocari.

Leguntur quedam sancte mulieres tam nupte quam uirgines cum earum ab hominibus impudicis castitas incursaretur, alie gladium pectori forti uibramine iniecisse, alie profundo aquarum se immersisse, nonnulle ignibus seu precipitio interisse, et illorum ausus temerarios morte ultronea preuenisse, sicque uenerandum martyrii nomen gloriose pretio mortis emisse. uidere autem uideor Odam uirginem nichil minus illis martyrii pertulisse, que, etsi carnis sue tunicam uel suo uel persecutoris  ictu momentaneo non exuit, etsi eam penalis tormentorum durities non contriuit, lauit se tamen in sanguine Agni, et candida uestimenta sua donec de medio fieret, custodiuit. Quomodo uero, si necessitas ingrueret, mori subterfugeret pro Christo, que sic se pro amore illius defigurans preter carnem corpore uixit in isto? Hoc enim genus martyrii maius puto, omnesque materias excedere tormentorum, si quis in carne preter carnem uiuat, si tamen castrauerit se propter regnum celorum. Denique omnibus indicitur sententia generali, ut cum ratio fidei exegerit in mortem animas suas ponant, et huic fundamento non domos, non uxores, non filios, non se ipsos anteponant: hoc autem nulla prescribitur lege uel in preceptum traditur, sed uelut  summum, optimumque proponitur, nec arguitur transgressionis, nisi qui se uoto obligauerit uel sponte propria susceptum temerauerit. »Qui potest, inquit Dominus, capere capiat .« Et Apostolus: »De uirginibus, inquit, preceptum non habeo, consilium autem do .« Beatus quoque Fulgentius in quodam sermone uirginitatem commendans: »Imperari, inquit, uirginitas non potest, sed optari.« Porro multos inuenimus magnificos uiros, multas uitiorum potentias fortiter superasse, multas aduersum se munitiones impugnatione ualida expugnasse, quos calor genuinus a totius uirore sanctitatis postmodum exsiccauit, quos pruritus lumborum propemodum fatigauit, quos, ut  infirmos et imbelles feminea sibi mollities turpiter subiugauit. Qui uero aduersus hanc illuuiem, aduersus hostem hunc, gratia adiutus preualuit, nec corruptele locum dedit in carne, uel in mente sua, dignus laude est, quoniam fecit mirabilia in uita sua. Martyr igitur et uirgo Oda est, quia uirginitas esse non potest sine martyrio, que incentiuam umbilici rebellionem fortis castimonie repressit cinctorio, et eam que de se sibi displicebat pulchritudinem, ut noxiam abhorrens, gladiali faciem suam signauit cauterio: dicens non uoce sed opere illud Agnetis: »Posui signum in faciem meam, ut nullum preter Christum amatorem admittam.« Sed iam ad propositum reuertamur.

Cum hi qui domi tunc aderant, quidnam in conclaui  puella secreti ageret, suspecti tenerentur, et modo auribus, modo oculis rem curiosius sciscitarentur, uocem secum murmurantis auribus perceperunt: pulsantesque ad ostium, aperiri sibi multa prece, multa instantia quesierunt. Cumque illa responsum nullum referret, nec uellet aperire, suspicati eam uel gladio uel dolore nimio deperire, in ostium pariter impegerunt, ipsumque in securi et ascia deiecerunt. uidentes autem quod in seipsam tam immaniter deseuisset, quod eam pene exsanguem multa sanguinis effusio reddidisset; quod pallor gelidus os eius admodum iam tinxisset, irrugierunt clamore uehementi, et ultra quam dici possit, admiratione sunt detenti. Porro genitrix eius uidens uultum filie deformatum, cadit in faciem, pectus  tundit, laxis senectute pellibus incuruatum: longaque trahens ab alto suspiria, graues undas effundit lacrymarum, texensque lacrymabilem tragediam se omnium proclamat infortunatissimam feminarum. Peruolat ad patris aures, qui tunc 784 aberat eo loci, tactusque dolore cordis intrinsecus domum regreditur equo ueloci: intuitusque undam sanguinis a facie filie defluentem, anumque sociam canos capitis cum amaritudine fletuum euellentem, totamque domum uoce lacrymabili uelut mortue luctus officium impendentem, ferre non sustinens prorumpit ad lacrymas et inconsolabili mestitudine pregrauatur, nec uirilis animi temperamento dolorem lenit uel lacrymas moderatur. uertitur in luctum cithara et uox letitie in merorem, ioculatorius ille  plausus tristes complodit manus, et graui intercidente suspirio nouum ingeminat dolorem: uirginum quoque chorus festas parans ducere choreas, dulcis melodie cantum ponit, mestosque modos inire cogitur; omnisque nuptiarum ille splendidus apparatus fuligine sordida tenebrescit et ueste lugubri obtegitur. Et, quod amplius admirere, flentibus omnibus ipsa permanet sine fletu: uelut uoti compos tristes de se querimonias surda transit aure, nec concutitur ullo metu.

Hec autem cum certa relatione prefatus Odo Bone Spei abbas comperisset, eumque uirtus femine tam celebris commouisset, accersiuit ad se duos de suis, religiosos uiros eosque illo sub obtentu hospitandi destinauit, quibus ut eam pie consolationis  manu refouerent et quid agere intenderet conuenirent, summa cum diligentia demandauit. Quos ad se uenientes pater uirginis liberalissime suscipiens super omnia uultus hilares impartiuit, ipsa uero missos uelut a celesti sede nuntios uenerata deuoto illis ministerio deseruiuit. Cumque illis clam sciscitantibus uotum suum et propositum ad unguem expedisset, et eorum sibi in hoc auxilium presto esse aure credula percepisset: postulauit patrem suum ut uiam castitatis quam elegerat nullis  ultra coniugalis copule impediret, sed sibi iam inutili et quasi iam repudiate, exeundi de seculo, benigno fauore licentiam impartiret. Ille petitioni huic nullatenus accedit, sed contradictorie  negationis obiectat repagulum, friuolumque reputat quod uoluntarie paupertatis et religionis arctissime querit angustum subire latibulum, cum multarum heres possessionum claro nomine potius debeat insigniri, et florida uiridisque iuuenta uiro pubertatis sue lege uxoria couniri. Tunc illa: »Si, inquit, uocem deprecationis mee non admittis, nec dimittis me ut ad locum superne uocationis iam pede libero ualeam proficisci, si brauium pro quo in hoc stadio currere mittendo te impediente nequiuero adipisci, florem, quem dicis iuuente mee, adeo destruam et succidam, ut non solum a nobili quolibet; sed nec a plebeio debeat concupisci; sed et dolorem capiti tuo addam quem etsi uolueris, non poteris obliuisci. Quid me inuitam coniugari, tanta tamque  uana sollicitudine contendis? Quid mundo mortuam iterum mundo non posse uiuere diligentius non attendis? Reuera, pater, noueris quod si uotis meis spes non alia penitus arrideret; si mihi, inquam, secundos uie successus nisi hec sola conditio responderet, ut te uidelicet pedibus meis in ceno quolibet substrato pontem mihi tuo corpore ministrares, si mihi ad transeundum teipsum incuruares fronte libera fateor, per te transire non tardarem; et te contempto, imo conculcato ad locum quem elegi gratulabunda properarem.« Cum his uel his similibus uerbis, pio cum patre litigio decertaret, ille autem se proficere iam penitus desperaret, turbatum est in illo uehementer cor eius, tandemque, licet tristis, annuit uotis eius.

 Accepta licentia prefatos hospites conuenit et precatur, ut illorum ducatu uel patrocinio de Aegypto festinanter egredi mereatur. Qui petitioni illius aurem beneuolam inclinantes, ad monasterium quam celeriter sunt regressi, et abbati rem seriatim retexere sunt aggressi. Quorum nuntio abbas letabundus applaudit, assumptisque secum quibusdam fratribus uirgini festinus occurrit, que uidens eum, ad pedes eius humiliter accurrit, eique propositum suum ore satis facundo decurrit. Postquam uero ad inuicem pia colloquia miscuerunt, et causam pro qua conuenerant, disposuerunt, ualefaciens illa parentibus et seculo, de domo et cognatione sua egressa est, et ab eodem abbate sancte religionis habitum suscipiens, claustrum obedientie sub ipso  ingressa est, ac monastice professionis disciplinam cum deuotis illic feminis uiriliter aggressa est. Que quanto feruore sanctitatis et studio in breui profecerit, quanta humilitatis et obedientie ceterarumque uirtutum in illa fuerit perfectio, dicere non sufficio, sensu pauper, uita, uerbis, ingenio. Ut enim bono principio finis optimus succederet, prius sumptus qui necessarii erant, sedens computauit, quam edificande turri pedem supponeret, ne si forte cepto operi sumptus forte deesset uel materia, cachinnum moueret transeuntibus, et defectum risibilem pateretur inchoata nec perfecta maceria: nec tam turris edificio responderet iactum improuide fundamentum, quam speluncam uideretur prebere latronibus,  uel aptum recondendis mortuorum cadaueribus monumentum. Eapropter montis cacumen altum, bibulasque uitans arenas in profunde humilitatis fossa primum statuit pedes suos, utque edificationis sue constructio in directum consurgeret, 785 cresceret in templum sanctum in Domino, ad euangelice institutionis lineam dirigere studuit gressus suos. Quia igitur, iugum oneris Christi leue ac suaue flexa ceruice sibi imposuit; quia decantans canticum graduum ascensiones in corde suo in ualle lacrymarum disposuit: immisit Dominus in os illius canticum nouum quod nemo potest cantare in terra aliena, nisi illa in Apocalypsi »ducta sub numero millia uirginum centena .« Solarum enim uirginum canticum istud est: earum duntaxat que  que sequuntur Agnum quocunque ierit . Porro tanta cibi et potus abstinentia carnem suam edomuit, ut motus natiue rebellionis in arido, ut ita dixerim, uentre locum recalcitrandi non inueniret, ut mentem castam et sobriam nec mollities delicata nec distenta crassitudo ad ueneream intemperantiam emolliret. Unde quidam ethnicus: »Sine Cerere, inquit, et Libero friget uenus.« Si quando autem aduersus eam bellicus uitiorum tumultus increbuit, si quando uentus contrarius intumuit, impatientie non dedit manus, sed patientie fortis ariete suos ad petram paruulos allisit: et serpentis caput suo insidiantis calcaneo in terram fortiter elisit . In cuius uirtutis officina quantopere studuerit insudare: subsequens indicium euidenter poterit demonstrare.

 Cum enim mundialis glorie spreto lenocinio adhuc recens iugo obedientie collum flexibile subiecisset, et seposita mollitie uestium, ciborumque suaui edulio, paupertatis ac parcimonie uelut quibusdam compedibus pedem uoluntarium iniecisset: asper cultus et cibi parcitas corpus tenerum et delicatum attenuauerunt, et a pristine ualetudinis robore infirmauerunt. Illa namque uiridis ac robusta membrorum compactio indigesta ciborum cruditate soluta est, et corruptis humoribus, nitide cutis superficies maculosis tumoribus infecta est. Attendentes igitur, sorores uirginee speciem faciei in pallorem gelidum tam celeriter immutatam, et cutem, que fuerat uitro clarior, quibusdam in locis inflatione  uitiosa iam rugatam: suspicate sunt eam lepre contagio pregrauari, ceperuntque ad inuicem murmurare, quod deberet a ceterarum consortio uelut de castrorum medio sequestrari. Quod cum iam palam ab omnibus uentilaretur, et a quibusdam qui sibi prudentiores in hoc uidebantur, loco diligentius inspecto, leprosa reputaretur, iussa est illi in partem casula fabricari, et humano lippiente iudicio, mente et corpore munda uelut immunda extra ceteras commorari. At uero humilis ancilla Christi huius despectionis opprobrium nequaquam egre tulit: quinimo sciens uirtutem in infirmitate perfici, iniustam nominis sui reprobationem gratanter sustulit: et his que de se falsa suspicio  mentiebatur supersedens aliquo modo obuiare, in locum denominatum secedere non distulit. Cui dum quedam de sororibus etatis premature in sociam eligeretur que iuuenculam materno affectu consolaretur et necessaria studeret prouidere infausta mulier fronte licet rugata; sed animo irreuerenti, et infrunito mandatis renuit obedire, dicens se adeo pusillanimem, sed ut uerius dixerim, uecordem, ut huius contactum immunditie nullo modo posset pati, seque malle inobedientie offensam incurrere, quam illius ferre solamen infirmitati. Cuius rebellem contumaciam digna quidem sententia castigauit censure regularis: et cui suum cana infantilitas obsequium denegarat, promptum deinceps exhibuit famulatum etas uirginum puellaris. Porro ipsa inter  tot aduersitatum crepitus non est mota, quin potius ex rerum difficultate animus illi creuit, et ad summe sanctitatis apicem per passionum tolerantiam est promota factaque omnium peripsema et uelut domus inutile purgamentum, illius semper formam pre oculis gestabat qui pro nobis percussus non habuit speciem uel decorem nec crucis recusauit subire tormentum. Hoc secum loquebatur, hoc sedulo retractabat, in hoc suos reflexerat cogitatus: manum illam sepius intuens et deosculans quam tumor occupauerat reprobatus. Nouerat siquidem uirgo prudens, quoniam quisquis hanc militiam professus est, patientia illi necessaria est, quia, ut quidam ethnicus ait:

Leuius fit patientia quidquid corrigere nefas est.  HORAT. ode 24.
Et Apostolus: »Tribulatio, inquit, patientiam operatur, patientia probationem, probatio uero spem, spes autem non confundit .« Quia, ut ait Symmachus, spes que rerum semper aduersarum patientiam suadet, in tuto est. Tanto namque deuotius quanto secretius Dominum exorabat, ut de tot periculis naue solida emergere, tempore beneplacito sibi conferret, nec magnipendebat pro illius amore, si quid graue uel asperum iam sufferret, certa quod laboris et patientie fructum uitam eternam referret. Sed enim postquam in huius aree tritura plurimum est uentilata, postquam in aspero eius est ungula probabiliter indurata, ille qui suos tentari non patitur supra id quod  possunt, castigationis sue flagellum temperauit; et uitiosi humoris deleta sorditie sanam et incolumem in castra cum ceteris reuocauit. At uero tam diligenti solertia, tam solerti diligentia, obedientie auditorium frequentauit, ut nulli in hac disciplina inferiorem se esse pateretur, cuius legum custodiam adeo est amplexata, ut nil asperum, nil importabile, sed gratum ac leue reputaret, si quid facere iuberetur.

786 Unde non multo post conuersionem suam elapso tempore, a Patre iam dicti monasterii in magistram super condiscipulas eligitur; et quia uirtutum merito socias anteibat, quasi pro speculo uel regula ceteris prefigitur. Facta autem priorissa non inani flatu superbie intumuit, ob sui fastigium  prioratus, quin potius humiliorem ac deuotionem illam reddit iniuncta cura et amplioris debitum famulatus. Que matrem potius quam dominam se agnoscens, tanto affectu filias suas fouit et ad tam sublimem religionis arcem promouit, ut eam timore et amore filiali unanimiter amplexarentur, et ea duce ac preuia profectu uoluntario ad meliora se cogi gratularentur. Huius uita quodammodo sermo erat, que matura discretione sapientibus et insipientibus adeo presto erat, ut ubique par sibi idemque manens se tamen singulis conformaret, non ut tepor noxius uel dissoluta lentitudo tenorem rigoris propositi aliquatenus infirmaret, sed ut eas amore traheret, uinciret affectione, quo ad plenius grata impressione Christum in earum pectoribus informaret.  Et quia ante turpe est, ut quidam ait, »aliud loqui, aliud sentire,« uerbis eius opera respondebant, et uelut in unam percussa formam sibi inuicem congruebant: sicque in culpas subiectarum auctoritate magistra inuehebatur, et regularem exercebat disciplinam, ut abrasa radicitus putredine uitiosa, benignum malagma imponeret et apponeret sanatiuam inflicto uulneri medicinam. Erga infirmos et pauperes ipsa propter Christum pauper et dolens tantis misericordie uisceribus affluebat, ut non solum illis necessaria prouideret, quibus materna sollicitudine presidebat, sed et si quem circa se positum uel paupertatis uel inualetudinis alicuius nosset incommodo laborare, per quemdam huius secreti sui fidelissimum uicarium de suo exiguo illorum utcunque studebat  inopiam releuare. Dicebat enim illi pium hoc esse furtum quo infirmo misericorditer subueniret, quo Christum in nudo paupere operiret. Denique ut breui utar compendio, tanta in uultu illius relucebat sanctitas, in moribus honestas, in consilio maturitas, in uerbis utilitas, in carne et spiritu integritas, in diligendis omnibus profusa caritas, ut modum nature fragilis magnitudo uirtutis excelleret: et normam superne illius conuersationis in corpore mortali pretenderet. Nec mirum si imbibitum sapiebat liquorem quem pleno uase hauserat, que suam in celis esse conuersationem cum Apostolo  dicere poterat. Cuius splendor gratie infra parietum latebras non potuit detineri, quin longe lateque uastis eructantibus radiis coruscaret:  et fractum in domo obedientie optimum nominis eius unguentum tanto circumquaque diffusum est odore, ut multos utriusque sexus ad currendum uiam bonam in odore unguentorum, suorum inuitaret. Nec fecit eam celebrem popularis fauor, uel secunde uulgi uoces, que cum ipso sonitu pereunt: sed probate uirtutes animi, que possessorem sui, licet in angulo positum, licet absconditum in petra, per uirtutum arbitros ad eternam seculorum notitiam deferunt.

Igitur cum complesset numerum dierum suorum, iamque reposita illi esset iustitie corona pro merito laborum suorum: placuit ei qui eam uocauit et iustificauit, uiam peregrinationis sue post cursum debitum terminare, et ex mundi naufragoso incolatu  ad locum placide mansionis huiusmodi assumptione gloriosa transportare. Corripitur siquidem febre ultima et diutino languore fatigatur, dolorque letifer infra pectoris domicilium crebris punctionibus debacchatur: et iam exhausti longa penitentia corporis uelut quasdam reliquias duro dente corrodens circa uitalem spiritum amplius ingrauatur, humor subinde uitiosus superioris fistulam instrumenti obducens meatum respirandi frequenter intercidebat; tumultumque dire tyrannidis exercens, infra stomachi uastitatem, tussim importunam eiiciebat: sicque morbus suas pedententim radices inserens et extendens, per dies singulos increscebat. Sic profecto, sic decebat ut hoc conflatorio eius scoria ad purum excoqueretur, quatenus sic probata,  sic excocta, in summis regis diademate digne insculpi mereretur. Propter quod licet minus habens uirium, magno tamen animo sustulit hanc pressuram, gratias agens Deo quod sibi tantum incusserit colaphum, quod eam subire uoluerit hanc trituram. Orationi itaque diebus ac noctibus instantius uacabat, faciemque Domini in confessione preoccupabat: et seipsam ante se constituens, causam suam diligenti discussione sub oculis illius districti iudicis diiudicabat, et quecunque de se sibi displicebant, rigida inuectione corrigens, pedes eius cum Maria fletibus irrigabat. Cumque languor oppressiuus eam iam per annum dimidium fatigasset, totisque contractis uiribus super lectum egritudinis penitus incuruasset: dolor rediuiuus intima cordis  pulsans mordacius, indicauit eam debere in proximo resolui, et uas suum quod in sanctificatione et honore hactenus possederat, communi sorte mortalium inuolui. Adeo namque uirtus, naturalis uel appetitiua uel retentiua illam abnegauerat, ut nullum cibum iam appeteret, quin potius stomacho refragante sumptum protinus reiiceret. Inuncta proinde sacri liquore olei, iam sopitis, imo sepultis nature officiis sancta eius anima in corpore semiuiuo tota celestibus intendebat, et eorum que retro 787 sunt oblita in anteriora se extendebat; iugisque orationibus et lacrymis Christo se commendans, cui in uita sua perfecte studuit ancillari, exspectabat agonem suum leto exitu consummari. Cumque sanctam uirginem matrem tristes admodum  filie circumstarent, et ut earum curam gerere translata ad superos dignaretur, lacrymosis precibus postularent: ipsa morbum iactantie declinans turbata est hoc sermone, et erumpens in lacrymas tali illis occurrit responsione: »Quare, inquit, o filie, me peccatricem huiusmodi sermonibus compellatis, cur a me que nullius momenti sum, que uix alicuius boni mihi conscia sum, ea que apostolorum ceterorumque sanctorum sunt, postulatis? Parcite uobis, queso, a uerbis huiusmodi, et meis potius delictis ueniam dari implorate, et ut migrantem me hinc sinus ille Abrahe excipiat, orationibus finem meum, ei cui uiuunt, et per quem sunt omnia, attentius commendate.«

 Superueniente denique die solemni Pasche cum peracto cursu, ultimo iam palme spatio propinquasset, cum uetus corporis eius fermentum ad purum languor diutinus expurgasset; celebratis sacrosanctis nostre redemptionis mysteriis, illud salutare uiaticum accepit: et inclinato die ad uesperum coram positis abbate, fratribus et sororibus, eiusque exitum ex more orationibus et psalmis commendantibus duodecimo Kalendas Maii, anno incarnati uerbi millesimo centesimo quinquagesimo octauo in pace requieuit. Quam cum obdormisse sacre uirgines cognouissent, tanto affectu mote sunt, tanta cordis mestitia grauate sunt, ut earum uultus tristi admodum pallore obscurarentur, et desolationem suam lacrymis et suspiriis irrefragabiliter causarentur:  orationibusque et lacrymis deuotas excubias impendentes funeri sancto eius, sanctam illius animam psalmis et hymnis deduxerunt in montem Domini, et in tabernacula sancta eius. Ut autem dies illuxit in crastinum, corpus illud sanctum a fratribus ad abbatiam deportatum est, ibique in commemoratione eius sacrosanctis hostiis ad Deum allegatis, a uenerabili abbate Alnensi Gregorio, Philippo ipsius loci abbate, Odone iam prefato et a sacerdotibus multaque fratrum circumstantia cum multo, ut decuit, honore sepulture mandatum est, quod licet seminatum sit in infirmitate, credo quod resurget in uirtute, seminatum in corruptione surget in incorruptione, seminatum in mortalitate surget in immortalitate, seminatum in ignobilitate surget in  gloria.

Felix igitur et beata eius anima que ea die exire meruit de Aegypto, qua uerus ille paschalis agnus libertatem ueris reddidit Isrelitis, qua Christus resurrexit a mortuis non amplius gustaturus de amaro genimine huius uitis. Felix, inquam, et beata que ea die in Galileam meruit transmigrare, qua mundo primo innotuit noue gloria resurrectionis; que tunc regem Salomonem in decore suo meruit uidere, quando mater sua coronauit eum in die solemnitatis et letitie, in die desponsationis sue. Felix, inquam, uirgo Oda, et secundum nomen suum laude digna est, imo Oda emphatice laus est. Sicut Psalmista memor beneficiorum Dei, non eum misericordem,  sed misericordiam per excellentiam appellat: »Deus meus, inquiens, misericordia mea .« Iam profecto uidet et gustat pia uirgo quam suauis est Dominus , non tam per speculum et in enigmate , que prima abierunt; sed ambulat in lumine uultus Dei et in nomine eius exsultat tota die, cum illis beatorum choris qui in agone certaminis permanserunt. Dormit felici somno inter amplexus Sponsi celestis inebriata ab ubertate domus Dei; nec patitur ut quis eam suscitet uel euigilare faciat, quandiu somno uoluerit indulgere tam beate requiei. Que licet de sorte sue beatitudinis sit secura, tamen pro fratribus et sororibus suis eius semper inuigilat pia cura: pro quorum pace et salute diuinam clementiam interpellat, orans ut omnes  aduersariorum impugnationes ab eorum sensibus uel sedibus procul pellat. Unde spero quod et mihi qui illius uitam studio dilectionis ac deuotionis, rogatuque sororum utcunque scribere sum aggressus, sicubi in uerbo offendi, si modum scribendi licitum sum transgressus, dabit ueniam et ampliorem mihi gratiam impetrabit; et laborantem adhuc in maris magni et spatiosi fluctibus orationum suarum remigio ad optatum ducet cursu perfacili, quamuis ligno portatum fragili.

Ut igitur tandem absorpta morte in uictoria, Deo placere cum illa mereamur in regione uiuorum, confiteamur nomini sancto eius, et in laudem ipsius gloriemur, qui uiuit et regnat per omnia secula seculorum. Amen.





788 uITA S. WALDETRUDIS *



PROLOGUS.


Sanctorum uenerabilia gesta ad excitationem uiuentium scripture tradere [tradi] debere antiquorum consuetudo declarat, qui tot nobis uolumina de his reliquerunt, ut numero comprehendi uix possint. Horum igitur exemplis prouocatus, et quorumdam religiosorum fratrum ac sororum caritate compulsus, hoc opus aggredi presumpsi, prudentem quemque lectorem supplex exorans, ut parcens rusticitati scribentis, beneuolus potius corrector, quam improbus cauillator existat, sciens me magis intendisse, qualiter rogantibus fratribus ueritatem proposite rei geste lucide panderem, quam ut grammaticorum regulas custodirem.



CAPUT PRIMUM. Prefatio de exemplis sanctorum.


Ad illuminandam uiam uite eterne, omnibus fidelibus Christianis Redemptor mundi post ascensionem suam mittere dignatus est apostolos, apostolorumque sequaces electos, qui recte uiuendo, aduersa equanimiter tolerando, uisibilia hec et temporalia contemnendo, inuisibilia autem et eterna appetendo, predicando, prestolando, amissa eterni gaudia nuntiarent errantibus, et, ut ita dicam, ad hec redire uolentibus, magna spiritus gratia refulgentes, inter errorum tenebras, astrorum more, uiam ostenderent.



CAPUT II. Quod ideo data sunt sanctis miracula, ut fides propagaretur in mundo.

 Sed quia populus priori quidem tempore carnalis erat, sola hec uisibilia esse existimans, inuisibilia autem non appetens, quia nec esse suspicabatur: sanctorum exempla, uel predicatio sola ad fidem inuisibilium sufficere minime poterat. Addita sunt ergo miracula, ut fidem daret uerbis uirtus ostensa. Ad hoc enim tunc uisibilia illa miracula coruscabant, ut corda audientium ad fidem inuisibilium pertraherent, et per hoc, quod mirum foris agebatur, hoc quod intus erat longe mirabilius sentiretur. Nunc uero, quia, operante Deo, numerositas fidelium excreuit in mundo, illa corporalia miracula magna ex parte cessauerunt, non quod desint modo in Ecclesia qui uitam uirtutum habeant, dum signa corporaliter  non faciunt, sed quod nostris iam temporibus necessaria non sunt. Unde Apostolus ait: »Lingue in signum sunt, non fidelibus, sed infidelibus .« Frustra enim miraculum foris agitur, si desit quod intus operetur. uita enim et non signa modo querenda sunt. uite autem uere existimatio, in uirtute est operum, non est in ostensione signorum. uerumtamen et hec cum fiunt, uite  bone testimonium ferunt, et ad imitationem corda prouocant proximorum.



CAPUT III. Quod multum ualeant prodesse credentibus exempla sanctorum.

Unde incunctanter credimus, ac stabili fide retinemus, desiderantibus terrena negotia funditus relinquere, et lata ac spatiosa huius mundi itinera, que ducunt ad perditionem, deserere uolentibus: strictam quoque et angustam nostri Redemptoris uiam, que ducit ad uitam, adire cupientibus, non mediocriter profuturum, si de uita sanctorum uirorum seu feminarum, qui in hac uidelicet uia  non precesserunt, suisque uestigiis tritam reliquerunt, exempla proferantur, ut omne quod  impossibile sibi credere poterant, tanto eis ad sperandum fiat facilius, quanto per hoc transisse iam et alios uident. Sepe etenim corda torpentia, ad amorem Dei et uite eterne desiderium plus sanctorum exempla, quam predicamenta 789 mouent et excitant, quia dum sublimia eorum opera, uel miracula attendunt, ipsi in infimis turpiter iacere erubescunt. Unde et Dominus dicit: »uideant opera uestra bona et glorificent Patrem uestrum qui in celis est .«



CAPUT Iu. De origine carnis beate Waldetrudis.

Igitur, adiuuante gratia Christi, de uita et conuersatione atque miraculis sancte ac beatissime Christi famule Waldetrudis, que nostris gesta sunt  haud procul temporibus, iuxta quod ueracium testium, qui hec ipsa uidere uel audire meruerunt, relatio certa uulgauit, ad laudem Dei et edificationem, uel profectum proximorum, aliqua, licet pauca de multis, conabimur scribendo aperire.

Igitur regnante Dagoberto Lotharii Magni filio, stellas quamplures Dei clementia in Ecclesie sue ordinauit firmamento, que uitiorum tenebras a populis fulgore fugabant suo. Fulgebat sedes Cameracensis lumine sancti Autberti pontificis, congratulabatur Elnon sancti Amandi meritis, urbs Mettensis sancti Arnulphi fouebatur patrociniis, uenerabatur Traiectensium sedes pontificem suum Remaclum, Nouionensis cathedra electum amplectebatur Eligium,  Agrippina metropolis pium colebat Cunibertum; sed et pagus antiquitus a fano Martis Martensis, a modernis uero a fluuio suo dictus Hainensis, coronam gestabat uernantem quorumdam sanctorum meritis. Hic Landelinus a sancto Martino, Romane sedis archiepiscopo ordinatus, uomere diuino colebat Crispinium, Gislenus Dei amore a patria exsul uastissimum inhabitabat eremum: nec lucerna  tantorum uirorum abscondita latebat sub modio : sed et principes secularia tunc moderantes ardore succenderat diuino. Regis prescripti namque filii, Sigibertus scilicet et Clodoueus, horum monitis aures accommodabant, eorumque actibus libenter inseruiebant. Unde Sigibertus, quia priuatum doluit se germine prolium, ad stirpem sobolum nunquam deficientium duodena construxit cenobia, ubi sancti uiri sancta ualeant uiuere norma. Uxor uero Clodouei, nomine Baltildis, postquam ad unguem duxerat nobilem Ecclesiam Sancti Quintini martyris, monasterium Kale dictum pluribus ampliauit beneficiis. Pippinus etiam Carlemanni filius, tunc maior regie domus, Gertrudem filiam suam annulo fidei episcopi subarrhatam, prediis donauit  multis, ipsamque gauisus est preesse sanctimonialibus non paucis. Beggam uero Ausigiso marito uiduatam, castam uiduitatis letatus est seruasse sanctimoniam. Cuius emulator, beneuolus princeps exstitit nobilissimus, nomine Walbertus, sanguinis generositate, et rerum amplitudine inter Galliarum principes precipuos. Cui diuina disponente prouidentia  uirgo nupsit nobilissima, regii sanguinis nobilitate, et formosi sanguinis speciositate inclyta, a parentibus Bertilia uocitata. Cuius germani fuerunt Landericus et Cundelandus, quos referunt annales nostri uexilliferos fuisse exercitus. Quorum opulentiam et nobilitatem, etsi taceat stylus noster et lingua, affirmant uel predia, prediorumque suorum edificia, que cunctis  notum est illorum fuisse, ipsorumque beneficentia ad ecclesias Dei peruenisse. Dum igitur predicti Walbertus et Bertilia, sancti coniugii federarentur copula, et tamen secundum Apostolum  orationibus uacarent ad tempora, dum, inquam, uite proprie bene excolerent plantaria, fructum referunt pretiosum, Dei propitiante munificentia. Nascitur quippe illis rosa uernantissima, et, ut postea patebit, stella clarissima, puella uidelicet, quam per longa diuinitus petierant suspiria. Hec lauacro diuini perfusa baptismatis, a maioribus appellata est Waldetrudis. Cuius uite exemplaria strictim deliberauimus describere, quia presentibus et futuris proficua credimus esse. Nullus namque secluditur  ordo in Dei Ecclesia, cui sufficere non possit ad exemplum tante matris uita. Hinc eremite augmentum capere possunt sue prioris uite, audito quomodo hec Dei famula a populis se elongauit fugiens, et mansit in solitudine, et quomodo in contemplationis diuine se tenuit arce. Hinc coniugati continentie concipere possunt amorem, dum audierint, quomodo uirum suum ad monasticum impulerit ordinem. Hinc uirgines centesimam magis adoptabunt coronam, mentis manu percepto quomodo uirginibus sacris imitationis prebuerit formam. Hinc episcopi gregis pastores, dummodo culture patientem accommodent aurem, possunt discere, quanta instantia suis debeant preesse. Hec, inquam, sicut se deprecantibus adhuc offert exaudibilem, sic uiuens  cunctis se obtulit imitabilem. Sed iam instat tempus ut narrationis subscribatur textus.

Hec igitur temporibus Dagoberti inclyti regis Francorum, clarissimis, et ualde nobilibus orta parentibus, et regali prosapia edita fuit. Erat illi et soror, uirgo scilicet sacratissima, nomine Aldegundis, que uitam multis plenam uirtutibus ducens, seque in continentie arce custodiens, multis 790 annis Malbodiensi prefuit monasterio. Exstat autem libellus de uita et conuersatione illius editus, in quo si quis nosse desiderat quam grata Deo et angelis exstiterit, quamque chara hominibus fuerit, quantas et quales per eam uirtutes Dominus ostendere dignatus sit, facile poterit reperire. Sed nos ad hoc quod proposuimus, calamum reuocemus.



CAPUT u. Quod a parentibus uiro tradita fuerit in coniugium.


Beata autem Waldetrudis adhuc adolescentula, cum in domo paterna nutriretur, et nimium a suis diligeretur, uisum est parentibus eius, ut eam secundum antiquam Dei ordinationem et patriarcharum exemplum, ad nuptias uiro tradere debuissent. Erat autem pulchra facie, decoraque aspectu, sed pulchrior fide, pudicitia et castitate. Sed Domini Dei occultam dispositionem, qui eam fidei sue annulo subarrhauerat, et sociam ac coheredem supradicte germane sue Aldegundi uirgini in eterni regni gloria fieri predestinauerat, nec ipsa carnis copula potuit immutare. Nam omnipotens Deus hanc  ab ingressu mundi, gratuito pietatis sue munere citius retraxit, et amoris sui igne cor illius accendens, ab omnibus carnalibus illecebris, et immoderato terrenarum rerum appetitu facile temperauit. Mutato namque animo ceperunt subito uilescere que placebant, et que prius delectabant animum, postmodum fieri uehementer onerosa. Studebat autem inter hec curas mundi paulatim postponere, et solis desideriis eternis inhiare, substantiam suam pauperibus, orphanis ac uiduis cum omni hilaritate erogare, captiuos redimere, hospites et peregrinos colligere, uitia quoque, non solum ab actu corporis, sed etiam a cogitatione cordis funditus exstirpare.



CAPUT uI. Quod ad seruandam castimoniam uiro suo ipsa persuaserit.


Interea sua tantum salute minime contenta, etiam iugalem suum, nobilem scilicet uirum, Madelgarium, ad amorem Dei et celestis patrie desiderium, ac castimoniam conseruandam blandis quotidie ac salutiferis sermonibus excitare curabat: et igne caritatis quo ipsa suauiter flagrabat, illius mentem accendere satagebat. Denique gratia carnalis affectus intentionem mentis multum deuerberare, eiusque aciem obscurare solet, cepit ipsam carnis copulam ualde perhorrescere, non quod Dei munus ad propagandam sobolem hominibus concessum sperneret, sed quia scriptum esse nouerat, docente Apostolo · »Mulier innupta et uirgo, cogitat pue  sunt Domini, ut sit sancta in corpore et spiritu .« Que autem nupta est, cogitat que sunt mundi, quomodo placeat uiro. Ideoque soli Deo uacare desiderans, ueluti quoddam impedimentum, carnale coniugium pertimescebat, atque ut nutu Dei solueretur, et in se uoluntas Domini fieret, quotidie cum gemitu et lacrymis exorabat.



CAPUT uII. Quod uir eius Madelgarius monasticam uitam expetierit.

Sed omnipotens Deus, qui hec occulta dispensatione in corde ancille sue misericorditer suggerebat, etiam ut fierent, potenter adiuuit. Nam predictus uir eius Madelgarius, diuina inspiratione compunctus, et intimi amoris facibus accensus, solutis  uinculis coniugalibus, manente autem caritate, ad monasterium, cuius uocabulum est Altusmons, concitus perrexit, ibique monastico habitu suscepto, in sanctis actibus temporalem huius uite cursum peregit.



CAPUT uIII. Qualiter ipsa in seculari adhuc habitu posita, celesti fuerit uisione roborata.

Religiosissima autem episcopi famula Waldetrudis, adhuc in seculari habitu posita, uigorem tamen animi in nullo relaxans, proprie domus curam gerebat. Erat namque misericordie actibus dedita, bonis operibus intenta, hospitalitati studens, ieiuniis et obsecrationibus seruiens nocte ac die. Igitur omnipotens Deus, qui nouit omnem palmitem afferentem  fructum excolere, ut fructum plus afferat, famulam suam de acceptis muneribus fideliter ministrantem, ad maiora sanctitatis lucra celesti uisione prouocare dignatus est. Nam quadam nocte, cum post laborem, fessa ad refocillandum corpus paululum lectulo membra dedisset, mox sopore depressa, uidit in somnis, quasi introiret in basilicam, que sita est in uilla, quam uulgus 791 Buxutum nominat. Et ecce apparuit ei uir sanctissimus Gaugericus episcopus, nimio decore refulgens eamque summo honore et reuerentia suscepit, deditque illi per uisionem etiam calicem uino plenum, quem cum bibisset, sereno et hilari uultu dixit ad eam: »Age quod agis: placent enim mihi ualde que facis.« Hac itaque uisione roborata, et ut ita dicam,  diuine gratie uino debriata, terrena fastidire, et ad amorem celestis patrie uehementius flagrare cepit, et quasi degustatam paululum eterne uite dulcedinem auidius appetere.



CAPUT IX. De calumniis Christi famule diabolico instinctu illatis.

Sed antiquus hostis, unde bonos proficere dolet, inde malos ad deteriora rapere nequitie sue artibus conatur. Nam omnipotentis Dei famula, cum hanc uisionem quibusdam suis confamulabus humiliter retulisset, atque ab eis  ad aures ignobilis uulgi perlata fuisset, statim humani generis inimicus sancto proposito in ipso sui initio resistere  cupiens, huius uisionis occasione, quorumdam corda reproborum inuidie facibus accendit, atque ad inferendas illi detractiones, cauillationes, falsaque opprobria excitauit, et ut ita dicam, contra Christi famulam pugnaturus, eorum se uenenosis linguis armauit. Unde scriptum est: »Filii hominum, dentes eorum arma et sagitte: et lingua eorum gladius acutus .« Sed omnipotens Deus famule sue inter diabolicas insidias titubanti, uelociter succurrit.



CAPUT X. Qualiter ab angelo celitus misso consolata fuerit.

Nam cum animus illius, utpote adhuc rudis, huiusmodi irrisionibus ac derogationibus fatigatus, nimium turbaretur, ipsaque graui merore depressa  in lectulum decidisset, subito in uirili specie angelus celitus missus, nimio decore refulgens, apparuit. Qui cominus assistens, eamque familiariter alloquens, causas tanti meroris inquisiuit: cur, inquiens, tanto meroris pondere grauaris? Quare hilaritatem mentis tue tristitie nubilo inordinate confundis? Qui cum illa respondisset, quantas a ciuibus suis derogationes, irrisiones, ac calumnias, antiquo aduersario instigante, pateretur, subiunxit angelus dicens: »Confortare et esto robusta contra obloquentes et calumniantes te quoniam scriptum est: Non coronabitur, nisi qui legitime certauerit .« Non ergo magnopere curandum est de uanis uerborum fauillis, que citius accense facile restinguuntur, hec etenim patiebantur prophete,  apostoli et martyres, qui fuerunt ante te. Unde et Dominus in Euangelio ait: »Non est discipulus super magistrum ;« et paulo post: »Si patremfamilias Beelzebub uocauerunt, quanto magis domesticos eius?«  Hinc et alibi Scriptura admonet, dicens: »Fili, accedens ad seruitutem Dei, sta in iustitia et timore, et prepara animam tuam ad tentationem . Oportet ergo te huiusmodi tentationem, que ad probationem fit, fortiter tolerare, ut cum probata fueris, accipias coronam uite, quam repromisit Deus diligentibus se .« His igitur et huiusmodi sermocinationibus, et Scripturarum testimoniis confortata, inutilem tristati cordis merorem, quem diabolica fraus suggerebat, spiritali  gaudio superueniente, statim repressit. O quam dilectam hanc Dominus attendit, quam nec ad modicum contristari permisit!



CAPUT XI. Quod a Gisleno seruo Dei locus illi ad edificandum monasterium fuerit designatus.

Interea erat quidam sacerdos, Gislenus nomine, habitans in locis desertis circa fluuium, cuius uocabulum est Hayna, qui habitum monachi, quem pretendebat in specie, moribus demonstrabat, quique pro sanctitatis sue merito, a cunctis, qui hunc nosse poterant, ualde colebatur. Hic itaque, diuina monitus iussione, ad predictam Christi famulam Waldetrudem, exhortationis gratia, crebro uenire consueuerat, et uerbi Dei pabulo illius mentem reficere  curabat. Quam cum uir Domini ab huius mundi illecebris frigescere, et celesti desiderio accensam sancte conuersationis habitum ardenter querere agnouisset, montem illi quemdam, qui nunc Castrilocus dicitur, designauit; et ut, sacro uelamine accepto, in eo sibi cellulam, ad omnipotenti Deo seruiendum, conficeret, sollicita admonitione persuasit. Qui uidelicet mons a predicti uiri Dei Gisleni cellula quatuor fere millibus, in superiori parte deserti situs erat, a secularium quidem habitaculis procul remotus, spinarum et ueprium 792 densitate nemorosus atque incultus, sed sancte et religiose conuersationi aptissimus uidebatur.



CAPUT XII. Quod Hildulfus ei domum illic primitus exstruxerit.

 Beata autem Waldetrudis admonitionem uiri Dei libenter gratanterque suscipiens, non distulit opere perficere, quod sibi per famulum suum omnipotens Deus dignatus est demonstrare: sed statim misit ad quemdam illustrem uirum, Hildulfum nomine, qui per idem tempus ualde inclytus ac nobilis, et secundum temporalem huius seculi dignitatem potentissimus erat, et per coniugem suam eidem Christi famule propinquus exstiterat. Hunc ergo sollicite postulauit, ut supradictum locum, quem sibi diuina clementia per famulum suum designauerat, a suis possessoribus, dato pretio emere debuisset, illicque habitaculum sibi ad Domino seruiendum preparare, non negaret. Cuius precibus mox ille libenter acquiescens, locum, quem Christi famula poposcerat,  emere curauit, eique in uerticem ipsius montis, arbustis et uepribus radicitus abscissis, domum ad habitandum magna solertia preparauit.



CAPUT XIII. Qualiter ipsa domus displicuerit, et diuinitus fuerit euersa, et alia rursus exstructa.

Nec silentio preterire debemus miraculum, quod omnipotens Deus, ad ostendendum quantam sue famule curam gereret, in ipso sancti propositi tyrocinio exhibuit. Nam cum religiosissima Christi tyruncula ad domum sibi preparatam accessisset, hanc latam et spatiosam atque sublimem intuens, obhorruit, et ex ipsa sui magnitudine, oculis eius ualde displicuit: humili scilicet mente humile, atque  remotum ab aspectibus humanis querens erat habitaculum in terris, ut celsum atque sublime inter frequentias angelorum mereretur habere in celis. Mira res, et uehementer stupenda mox secuta est. Nam recedente Christi famula, eadem nocte totius domus fabrica subito turbine a fundamentis euersa est, ac diuinitus longe proiecta. Tunc predictus uir Hildulfus in eiusdem montis latere, ei paruum et sancte religioni congruum habitaculum, simul et oratorium in honore sancti Petri apostoli dedicatum, ubi ipsa illi designauerat, restruxit.



CAPUT XIu. Quod sacro uelamine accepto Domini seruitio se mancipauerit.


Interea dilectissima Christi famula Waldetrudis feruens spiritu, et magis magisque celesti desiderio anhelans, iuxta uiri Dei Gisleni, cuius superius mentionem fecimus, admonitionem, ad beatissimum uirum Autbertum episcopum accessit, et ut sacrum uelamen accipere mereretur, petiit, et hoc citius impetrauit. Acceptis itaque ab eo sanctimonialibus indumentis, statim se suaque omnia omnipotenti Deo tradidit, atque in cellula sua, quam sibi construi fecerat, se reclusit, ibique eximie conuersationis exempla circumquaque dedit. Erat enim morum grauitate, mentis sobrietate, mansuetudinis lenitate,  uerborum moderatione incomparabiliter predita, caritate autem erga Deum et proximum perfecta, curis pauperum ac peregrinorum prouida, uigiliis quoque et orationibus ac ieiuniis dedita. Studebat inter hec toto mentis adnisu cruciare carnem, uoluntates proprias frangere, tumultusque hominum deuitate, et quotidianis se lacrymis in ara cordis Domino libare.



CAPUT Xu. Quales ab hoste tentationes pertulerit et superauerit.

Quamobrem antiquus hostis, humani generis inimicus, qui ab initio bonis actibus resistere contendit, inuidie facibus accensus, contra hanc totis uiribus se in tentationem erexit. Denique gratia prius publicum bellum se doluit perdidisse, ad occulta  sese certamina iterum reparauit. Concepit namque de fide et spe, que est in Christi Iesu, tentatione subdola, mentem illius improbe pulsare: cogitationes quoque uarias et illicitas cordi eius importune ingerere, et primo quidem immittens ei memoriam possessionum, generis nobilitatem, familie defensationem, amorem rerum, fluxam seculari gloriam, esce uariam delectationem, et reliqua uite remissioris blandimenta, dehinc arduum uirtutis finem, et maximum perueniendi laborem, 793 necnon corporis fragilitatem, etatis spatia prolixa. His igitur et huiuscemodi tentationibus maximam ei cogitationum caliginem suscitabat, tentans si quo modo posset hanc a sancto proposito  auocare. Sed ualida omnipotentis Dei manus hec pestifera diaboli molimina facile frustrauit. Respectu namque diuine gratie ad se ipsam citius rediit, et inter cateruas Satane se in acie stare deprehendens, ad sua mox arma cucurrit. Nam sese protinus in lamentum dedit, cum gemitu et lacrymis Dominum exorans, ut in huiusmodi certamine, ne succumberet, sibi solatium largiri dignaretur. Cumque die noctuque crebris et prolixioribus orationibus a Domino remedium flagitaret, contigit aliquando, ut hac de causa in oratione pernoctaret. Et ecce subito idem antiquus hostis in effigie hominis quasi illi insultans, apparuit, extendensque manum suam, super pectus illius posuit. At illa cum Christi nomen celeriter inuocasset, statim  hostis fugam petiit. Quem illa intrepida, angelico uidelicet roborata suffragio, huc illucque fugitantem cum uituperationibus et dignis opprobriis audacter persequebatur. »Bene, inquiens, tibi contigit miser, bene tibi contigit, qui es ille, qui dicebas in corde tuo: Super astra celi exaltabo solium meum, similis ero Altissimo . Ecce propter superbiam tuam a sede celi pulsus, et tartarea morte damnatus, ut dignum est, a femina profligaris, et locum, quem tu superbus deseruisti, Christus humilis humano generi suo sanguine redempto reparauit.« His auditis, deiectionem suam hostis erubescens, mox quasi fumus euanuit, mentemque famule Christi hac tentatione fatigare ulterius non presumpsit; et cui uolens certamina intulit, uirtute  omnipotentis Dei compulsus est occasiones uictorie inuitus ministrare.



CAPUT XuI. Quod libera a tentatione, facta fuerit magistra uirtutum.

Recedente igitur tentatione, beata Waldetrudis spinis erutis, uelut exculta terra, uberius fructum dedit. Nam cum eximie conuersationis illius fama longe lateque crebresceret, ceperunt nonnulle nobiliores genere femine ad eius magisterium concurrere, et Domino dedicata castitate seruire. Libera namque a tentatione iure facta est magistra uirtutum.



CAPUT XuII. Quod cellulam suam suadente sorore deserere noluerit.


Soror quoque eius, uirgo scilicet sanctissima Aldegundis, cuius superius mentionem fecimus, uisitationis gratia ex monasterio suo certis diebus ad eam uenire consuerat, ut dulcia sibi inuicem uite uerba transfunderent, et suauem cibum celestis patrie, quia adhuc perfecte gaudendo non poterant, saltem suspirando gustarent. Que cum loci paruitatem cerneret, paucasque adhuc sanctimoniales in obsequio sororis inesse uidisset, humano pulsata affectu, quasi compatiens paupertati illius, magnis precibus suadere cepit, ut paruitatem loci illius desereret, et ad suum monasterium properaret. Sed omnipotentis Dei famula, plus appetens laboribus pro Deo fatigari, quam transitoriis huius uite  honoribus perfrui, nullatenus consensit: sic quippe metuebat paupertatis sue securitatem perdere, sicut auari diuites solent perituras diuitias custodire.



CAPUT XuIII. De miraculo coram eis diuinitus ostenso.

Nec pretereundum est, quod omnipotens Deus erga famulas suas ostendere dignatus est miraculum. Quadam namque die, cum ex more ad eterne uite colloquia perfruenda inuicem conuenissent, repente causa exstitit ob quam pro utilitate monasterii paululum, extra claustra procedere cogebantur. Euntes itaque et omnibus pro quibus ierant rite dispositis, cum subito ad monasterium rediissent,  et ex more Ecclesiam intrare uoluissent absente ostiaria, omnia ostia clausa et seris munita repererunt. Sed mira res mox contigit. Nam ut famule Christi ad aditum basilice peruenerunt, statim ostia diuinitus concussa ita summa celeritate patuerunt, ac si orationem earum impedire ualde pertimescerent.



794 CAPUT XIX. De se et germana sua uirtutem angelicam interrogat.

Dehinc uenerabilis Christi famula Waldetrudis, quia relictis mundi illecebris celestis regis seruituti non renuit humiliter subdi, denuo ad contemplationem celestium ciuium meruit sublimiter attolli. Nam rursus uidit in spiritu uirum de celo ad se  descendere. Et cum angelicam esse potestatem per spiritum agnouisset, statim tremefacta, quid de se uel germana sua in diuino examine dispositum esset, percunctari studuit, et an diuini respectus gratiam aliquantulum mererentur, ab eo humiliter sciscitari curauit. Quam angelus blande confortans, edocuit quod semper super eas Dominus sereno pietatis sue intuitu respiceret, sicut ipse per prophetam ait: »Ad quem respiciam, nisi ad humilem, et quietum, et trementem sermones meos?«  Unde et Psalmista dicit: »Oculi Domini super iustos, et aures eius in preces eorum .«



CAPUT XX. Quod ipsa et soror eius eamdem beatitudinem essent habiture, celesti reuelatione cognouit.


Post hec fuit ei diuinitus reuelatum quod ipsa et germana sua, beata scilicet Aldegundis unam mansionem et eamdem beatitudinem in regno Dei pro merito laboris sui essent habiture, ad quam uidelicet beatitudinem perueniunt, sicut scriptum est: »Alii sic, alii autem sic .«

His diuinis reuelationibus omnipotentis Dei famula instructa, non inani iactantia mentem in superbiam eleuat, sed sese in arce humilitatis custodiens, tanto post deuotior ad referendas Creatori suo gratias exstitit, quanto erga se eius beneficia maiora cognouit. Et facta est eo instantior in bono opere, quo certior de promissione. Interea omnipotens Deus famulam suam diuitius intra se ipsam latere  noluit, sed quanti esset apud se meriti, signis ac miraculis dignatus est declarare, ut posita super candelabrum lucerna claresceret, et multum omnibus, qui in domo Dei sunt, luceret . De qua pauca uirtutum bona que ad memoriam redeunt narrabimus, ut ex his paucis ualeant alia plurima, que fuerunt, pensari.



CAPUT XXI. Captiuos redimere disposuit.

Igitur cum die noctuque in lege Dei meditaretur, et ardenter quereret qualiter sibi lucra pietatis augere potuisset, occurrit in animo ut aliquos captiuos redimere debuisset. uocato itaque uno puero ex ministris suis tulit pecuniam, de qua ipsos captiuos  redimere cogitabat, et in stateram posuit, ut cognoscere posset, an sufficeret ad hoc quod uoluntati sufficere debuisset. Sed sicut scriptum est: »Omni habenti dabitur, et abundabit ,« ci cepit ipsa pecunia in statera posita miro modo crescere et preponderare. Quod cum tremebundus puer aspiceret, ualde admiratus est. Cui illa statim terribiliter precepit, dicens, ut dum ipse in corpore uiueret, hoc miraculum nulli indicaret, uidelicet pertimescens, ne in uirtute facti humano pulsata fauore, inde in tuo marcesceret unde foris hominibus magna appareret: exemplum etiam magistri sequens, qui ut nos ad uiam humilitatis instrueret, de se ipso discipulis precepit, dicens: Ut ea que uidissent, nemini dicerent, quousque Filius hominis  a mortuis resurrexisset .



CAPUT XXII. Qualiter calix a puella in terram fusus diuinitus fuerit repletus.

Alio quoque tempore cum predicta Christi famula Waldetrudis ad refectionem discubuisset, una ex puellis cellarium ex more ingressa, uasculum impleuit potu, ut Christi famule prandenti deportaret; sed cum incaute ambulans rediret, subito pes eius lapsus est. Que cum ipso uasculo corruens cecidit, et potum omnem quem gerebat, in terram fudit: surgens autem tremefacta, ad cellarium redire disposuit, ut iterum uasculum repleret. Sed cum repente oculos ad uasculum reuocasset, ita in manu sua plenum inuenit, ac si ex eo nec gutta quidem recidisset.



795 CAPUT XXIII. Aegrum curauit.


Post hec quidam homo cum quadam egritudine nimium fatigaretur, diuque iaceret afflictus, contigit ut quadam die in mentis excessu deueniret. Et ecce uidit quasi ipse a demonibus traheretur. Cumque nimia uociferatione beatam Aldegundem ac sororem eius sanctam Waldetrudem inclamaret, ut earum meritis et orationibus adiuuaretur, repente de manibus ac potestate eorum ereptus, conticuit, et nullas uoces insaniens emisit. Tunc his qui aderant, magnopere suggessit, ut ante presentiam Christi famule Waldetrudis deportari posset. Quod cum impetrasset,  atque in cathedra positus ante eam delatus fuisset, mox Christi famula, ut eum nimia macie et defectione afflictum uidit, misericordia mota, manus in oratione extendens super caput eius posuit, et signo crucis edito, omnem languorem, quo detinebatur, protinus fugauit, ita ut sanitati pristine restitutus, statim de cathedra qua illic deuectus est, surgeret et ambularet, cibumque solito more sumeret, qui iam triginta diebus  nullum omnino cibum ore tetigerat.



CAPUT XXIu. Ubi semiuiuum puerulum sanitati restituit.

Die autem dehinc quarta mulier quedam cum filio suo paruulo, graui egritudine oppresso, ad eam  uenit magnis precibus ab ea deposcens, ut egrotantem filium manu sua tangere dignaretur. Christi autem famula, ut erat misericordissima, doloribus maternis compatiens, assensum prebuit, manusque super semiuiuum puerum humiliter posuit. Qui statim conualuit, cibum potumque de mensa eius accepit, et materna ubera, more solito, suxit, cum iam transactis quatuor diebus nullum omnino cibum ore tetigisset.



CAPUT XXu. De puero necdum baptizato ab ea curato.

Dehinc oblatus est ei alter puer paruulus etiam semiuiuus et necdum baptismatis unda perfusus. Pro quo genitrix obnixis precibus implorabat, ut eius  meritis et intercessionibus saltem ab baptismi gratiam uiuens peruenire mereretur. Cui mox Christi famula, diuino auxilio freta, manus imposuit, et cum signum crucis capiti illius impressisset, illico omne pueri corpusculum miro modo, contremuit, et uocem emisit, oculosque, quos ante clausos habebat, aperuit, et ex illa hora sanus effectus, et post hec sacerdos ordinatus usque ad senectutem in uita perseuerauit.



CAPUT XXuI. Quod signa ad sepulcrum eius hactenus fiant.

Sunt et alia multa uirtutum opera ab ea mirabiliter gesta, que partim depereunte memoria, et crescente obliuione, narrare nequiuimus, partim compendio  breuitatis transcribere non uoluimus, ne prolixa scilicet lectio fastidium gigneret, cum possint legentibus hec pauca que diximus, et que quotidie ad sacratissimas illius reliquias fieri cernimus, ad testimonium uite eius abunde sufficere. Quid enim opus est de uita illius multa narrare, cum nunc usque ad corpus eius tot uirtutum documenta? Cecis quippe lumen reddere, claudis gressum restituere, egros curare quoties ex fide petitur, ut uiuens consueuerat, hoc indesinenter facere etiam apud mortua sua ossa perseuerat. Non est ergo mirum si in uita sua multa facere mirabiliter potuit, cuius ossa mortua in tot miraculis adhuc uiuunt.



CAPUT XXuII. De felici transitu illius.


Obiit autem beata Waldetrudis quinto Idus Aprilis, suscepta ab angelis, deducta in celestia habitacula. uiuit cum Christo, gaudet cum patriarchis et prophetis, exsultat cum apostolis, triumphat cum martyribus, equa uirginibus, socia confessoribus. Hanc ergo nos, quibus possumus, precibus ac laudibus prosequamur, orantes ut nostri memor esse dignetur, ut nobis ille tribuat indulgentiam peccatorum, qui huic omnium laborum suorum premium largiter reddidit: cui est honor et gloria, laus et potestas cum Patre et Spiritu sancto, in secula seculorum. Amen.





PASSIO S. AGNETIS MARTYRIS *


 796 Agnes sacra sui pennam Scriptoris inauret,
   Linguam nectareo compluat imbre meam.
Eius martyrium metricis depingere tento
   Floribus, ut doceat passio scripta fidem.
Floruit urbs Rome premisse uirginis ortu
   Et uelut hoc speculo tota refulsit humus.
Orta puella nouo respersit lumine Romam:
   Inclyta stirpe, decens ore, decora fide.
Ut stellas sepelit stellans uibratio lune;
   Sic socias roseo uirgo decore premit.
Tot dotes in eam nature gratia fudit,
   Quod quasi mendicans post sua dona fuit.
Astra, ligustra, rosas, imitatur, reddit, adequat,
   Ignea, clara, rubens, lumine, fronte, genis;
Prefulgent oculi uelut astra, caput uelut iris,
    Frons quasi nix, facies ut rosa, dens ut ebur.
Preter tot specula dotum prefulgida, cunctis
   Nobilior fidei gemma beauit eam.
uirgo quidem sexu, uir in actu, flaua capillis,
   Sensu cana, breuis corpore, magna fide.
Pro fidei titulo cum Romam purpurat eius
   Passio, post decimum tertius annus erat.
Que dum de studiis reditum parat, heret in illam
   Lumine prefecti filius, illa placet.
Illiciunt iuuenem flos oris, lux oculorum,
   Frontis lana, gene purpura, dentis ebur,
Intuitum iuuenis decor iste reuerberat, intus
   uulnerat, inde sibi pabula sumit amor
Curarum murmur sub pectore serpit, amoris
   uulnere fuscata lux rationis hebet.
 Succinctusque dolis, uerbis, et munere carnis
   Lilia uirginee carpere tentat amans.
Hanc prece tangit amor, donis adit, arte fatigat,
   Nil prece, nil donis, nil amor arte ualet
Predia promittit, formam iactat, genus effert,
   Non habuere locum predia, forma, genus.
Hic amat, hec odit; hic supplicat, illa repugnat;
   Ille dat, hec spernit; hic cupit, illa negat.
Omnis conspirat rabies in damna pudoris,
   Sed manet absque nota floridus ille pudor.
Stat pudor immotus, fit amor delusus amantis,
   Et iuuenem alloquitur talibus illa sonis:
»O turbo pacis! o dux necis! o pudor orbis!
   Supprime uerba, moras rumpe, recede procul.
 Quid das? quid speras? quid stulte seris? sine lucro
   Munera sunt, sine re spes, sine melle labor.
Me ligat alter amans, quem preponunt tibi, stirpis
   Nobilitas, forme gratia, culmen opum.
Ex cuius digitis gemmas mihi uendico, cuius
   Ex oculis lumen, cuius ab ore fauum.
In thalamis eius, in mensis eius, in aulis
   Eius, plectra canunt, mel fluit, astra micant
 Ridet, olet, garrit, flos, thus auis eius in hortis,
   Ridet flos, redolet thus, citharizat auis.
Hic est de cuius specie lune rota, solis
   Circulus, astrorum flamma, stupere solent.
Lunares radios et solis fulgur, et omnes
   Celi candelas cereus iste premit.
Omnia stellarum preclara monilia sumunt
   Ex eius speculo quidquid honoris habent.
Hic mea ditauit armillis brachia, pectus
   Cristallis, collum torque, decore genas.
Cyclade membra, manum gemmis, sertis caput, aures
   Sapphiris, mensam nectare, flore torum.
Hic est qui celum stellis, qui gramine terram,
   Aera ditauit alite; pisce fretum.
 Cuius odor, cuius tactus, cuius decor egros,
   Sanat, defunctos suscitat, astra premit.
Isti me uoueo, sponsalia debeo, mentem
   Subdo, seruitium prebeo, seruo fidem.
Qui nulla niueum denigrat labe pudorem,
   Sed casto castum seruat amore decus.
O casti Sponsi celebris dignatio, cuius
   Oscula casta, sacer tactus, honestus amor!
Hunc sequor, hunc fateor, hunc nocte dieque frequento.
   Mente sequor, fateor ore, frequento prece.«
Finis erat uerbis, iuuenem torquet furor, angit
   Cura, dolor cruciat, fraus agit, urit amor.
Cedit, abit, morbum simulat, totamque furoris
   Illecebram, febris nomine uelat amans.
 Febrim mentitur pectus, gena lumen, anhelum
   Fit pectus, gena fit pallida, lumen hebes.
Consulto medico didicit pater omnia, nato
   Blanditur, tentat uiscera, spondet opem.
Surgit, abitque, preces instillans uirginis auri,
   Astipulans precibus aurea dona suis.
Dando, precando, nichil uenantur presidis artes,
   Pondere dona carent, deuehit aura preces.
Federis insigne quod primo debet amanti,
   Candor uirgineus se uiolare negat.
Qui sit amans, cuius Agnes colludat amori,
   Prefectus famulum consulit, ille docet.
Indicat hic tanta delusam fraude puellam,
   Ut se cum Christo fedus inisse putet.
 Totus ad hanc uocem iudex hilarescit, et Agne
   Patribus insinuat hanc necis esse ream.
Nam quia famoso rutilabant nomine patres
   uirginis, inferre uim sine lege timet.
Ut Christi seruos Romanus puniat ensis,
   Lex erat, hac iudex palliat arte scelus.
Hanc igitur iussit furor offerri sibi, uotum
   Iussis arridet; uirgo uocatur; adest.
 Lenit, et increpat hanc, modo blanditur, modo terret,
   Nunc pluit ille preces, nunc tonat ille minis.
797 Sed neque rore precum sinceras polluit aures,
   Nec mentem tonitru concutit ille suo.
Iudex expertus se littus arare, uidensque
   Mentiri domino semina, prodit in hec:
Si tuus ille pudor uelit hunc seruare tenorem,
   Ut celebres ueste sacra, necesse tibi est.
Illas uesta petit quas candor floridus ornat,
   uirgineas querit uirginis ara manus.
Exit in hec uirgo, »Lapidi non supplico, lignum
   Non ueneror, uestam nescio, sperno deos.
uestra equidem uesta lapis est, quam nomine falso
   Mentitur uobis aurea forma deam.
Non aliquo deitas insigni consecrat illam.
    Nec aliquem sensum uita ministrat ei.
Huic desunt manuum tactus, lingue sonus, auris
   Auditus, frontis uisio, naris odor.
Carne nec est palpans, nec fronte uidens, nec odorans
   Nare, nec auscultans aure, nec ore loquens.«
Iudex inquit: »Adhuc etas pro te puerilis
   Supplicat, et pene protrahit illa moram.
Sed sterili uerbo quid tempora fallimus? Ecce,
   Que iubeo duo sunt: Quodlibet illud age.
Aut sacra iussa feres, aut scortum facta, pudoris
   Incurres maculam, tota sacrata reis.«
Illa uiri mentem responso uulnerat isto:
   »Falleris, et sterili uomere littus aras.
Candorem fidei neque carbo polluet are,
   Nec carnis florem polluet ullus amans.
 Christus utrumque sibi corpusque fidemque sacrauit,
   Seruans a macula corpus, ab hoste fidem.
uir meus iste quidem, custos meus, et meus auctor;
   uir mentis, custos corporis, auctor opum.
Christus enim spes est, lux est, medicina suorum est;
   Spes miseris, cecis lux, medicina reis.
Hoc duce, me certe nec frangit pena, nec ensis
   Terret, nec uincit fraus, neque turbo quatit.
Hic est qui lucem phebea lampade ditat,
   Ut lune speculo noctis honorat iter.
Qui croceo flore ridentes purpurat hortos,
   Fronde nemus crispat, messe decorat agros.
Ut breuibus uerbis hunc depingam tibi, nouit
    Omnia, disponit singula, cuncta potest.
In titulos eius quam lata sit area, lingua
   uoluere, mens scire, scribere penna nequit.
Cum meus hic iehsu tot dotum fulgeat auro,
   uestros nobilitat gratia nulla deos;
Dii uestri nec mente uigent, nec carne mouentur,
   Nec uita spirant, nec deitate nitent.
Gressu, non pedibus, sensu, non corpore, tactu,
   Non manibus, uerbis, non tamen ore carent.«
Fax huius uocis in flammam suscitat iram
   Presidis, ad facinus compulit ira uirum.
Agnem deludi, tradi lenonibus, uri
   uerbere, nudari uestibus ira iubet.
Paretur: nudat manus impia ueste puellam,
   Intuitum fallit nuda puella tamen.
 Crini uirgineo se gratia tanta refudit,
   Ut totum corpus crinis obumbret honor.
Tam celebris nouitas animum mollire furentis
   Non potuit, nec eum causa pudica mouet.
Sed noua preceptis addens calcaria, seruos
   Instimulat, cumulans post data iussa minas.
Ergo minas sequitur effectus, cepit ad edis
   Impure caueam uirgo pudica trahi.
Eius ad ingressum tenebras et sordis odorem
   Funditus emungit cella maligna foras.
Angelico Christus cellam fulgere serenat,
   Luminis auctorem lumen adesse probat.
Angelus hic, ibi lux, odor est ibi, consecrat antrum
   Angelus, irradiat lumen, adimplet odor.
uirgo preces fundit, non fallunt uota precantem
    Ut sacra membra tegat, palla refulget ibi.
Que sic mensure carnis respondet, ut ipse
   Angelicam credas hic studuisse manum.
O felix Christi dignatio, quo duce tantas
   Luxurie syrtes transnatat ille pudor.
Nullus eam delusit amans, sed lucis adorans
   uibrantes radios, quisque redibat ouans.
Iam iuuenum torpebat amor, cum criminis auctor
   Aduolat huc iuuenis ad sua uota celer.
Ingressusque locum, sociis disiungitur, antrum
   Solus iuit, cinctus arte, furore, dolo.
Luminis ingressu uix uti ceperat, eius
   uerberat intuitum lucis mago sacre.
Spernit amans tantum decus, et nullus honoris
   Impertit titulos tam speciale iubar.
 Ignarusque more medii fulgoris abyssum
   Impetit, et proprius imperat ire manum.
Cumque sacram uellet manuum lasciuia carnem
   Tangere, mors illum sustulit ulta scelus.
De redita iuuenis comitum spes fallitur, ille,
   Non redit, hunc retinent compede fata suo.
Cur tantum reditus iuuenilis torpeat, unus,
   De sociis cellam consulit, antra subit.
Cumque uago cellam perlustrat lumine, funus,
   Offendit, socios aduocat, orat opem.
Adfuit hic omnis iuuenum lasciuia, clamor,
   Exoritur, resonant murmura, corda strepunt.
Fama noui casu patris aurem sauciat, ille,
   Territus aduolat huc urbe sequente uirum.
 Indulget lacrymis oculus, cor cura molestat,
   Tingitur nubre gena, scinditur ungue coma.
Ora, locum, mentem, perrogat, concutit, urit,
   Lacryma, lingua, dolor, fusa, sonora, grauis.
Exstinctum florem iuuenilis corporis, Agne,
   Fraudibus assignat uox lacrymosa patris.
Imputat huic facinus ueluti si uirgo fuisset,
   In iuuenis mortem sortibus usa suis.
Intulit hec Agnes: »Erras si sortibus usam
   Nostram credideris in tua damna manum.
De tanta segete iuuenum, cur Angelus ultor,
   Messuit hunc solum, congrua causa patet.
Perstrinxit mentes iuuenum lux ista, sed huius,
   Mentem non tetigit luminis huius honor.
Qui dum me grauiter impura tangere dextra,
    Nititur, excussit ultio digna nefas.«
798 Preses in hec: »Natum mihi si cum luce resignes,
   Sermoni pondus res dabit ista tuo.
uirgo sub hec: Opus hoc meritis non debeo uestris,
   Discrepat a uestra gratia tanta fide.
Sed quia tempus adest ut Christi candida uirtus
   Prodeat in lumen, quod petis, illud habe.
Huic igitur celle se subtrahat illa iuuentus,
   Ut magis in precibus sim studiosa meis.«
Dixit: ad hanc uocem subito foris euolat omnis
   Flos iuuenum, fundit uirgo beata preces.
Arridet precibus uotorum gratia, surgit
   Mortuus, et dignos iudicat igne Deos.
Huic sonat in lingua iehsu, huic Christus in ore
    Est fauus, in corde lumen, in aure melos.
Res noua templorum cultores incitat, urget
   Mentes cura, timor concutit, ira cremat.
Omnes in solam conspirant, hanc nece dignam
   Clamant, et magicis artibus esse ream.
Patris pertentant animum pro sospite noto
   Gaudia, sedatur seua doloris hiems.
Iam torpet rabies, iam detumet unda minarum,
   Iam dare uult ueniam, iam parat esse pius.
Parcere uult flori niueo, nisi lex, nisi uulgus,
   Et nisi pontificum turbo repugnet ei.
uincitur his pietas tantarum turbine rerum
   Fracta, nec ad finem mens pia duxit opus.
Nubilis inde tamen abit hinc onerans et honorans
   Aspasium, legum iure, suoque loco.
 Ad populi nutum deflectens iuris habenam,
   Iniuste tractat presidis ille uices.
Quem dum uulgaris rabies de morte molestat
   uirginis, ignibus hanc imperat ille dari.
Implendo sceleri sacrifex accingitur, ignem
   Suscitat, astipulans arida ligna rogo.
Sulphuris auxilio ieiunus pascitur ignis,
   Feruet et exundat flamma cruenta nimis.
O scelus! illa caro que nullum nouerat ignem
   Illecebre, mediis ignibus esca datur.
Nil tamen egit in hanc presens combustio, uires
    Est oblita suas nescia flamma sui.
Non est ausa suis in uirgine uiribus uti,
   Sed quasi compatitur et miseretur ei.
Porro uiros quosdam qui flammas sulphure pascunt
   Igneus inuoluit in sua iura globus.
Que stupeo duo sunt; nequam dux, et pius ignis,
   Arbiter iniustus, iustaque flamma fuit.
Ignescit sacrifex in penam uirginis, ignis
   Frigidus est et iners, nilque caloris habens.
In flamme medio, nimbo respersa superni
   Nectaris, his Agnes uocibus usa fuit:
»Ipse tibi laudum refero preconia, uota
   Persoluo, grates offero, fundo preces.
Cuius dulcedo, cuius dilectio, cuius
   Gratia munit, amat, tutat ab hoste suos.
 Te duce tortoris contempsi lora, Carybdim
   Luxurie, flamme uim, iuuenumque minas.
Inter tot Syrtes mihi factus es anchora, nullum,
   Te duce, naufragium pertulit iste pudor.
Pro te, Christe, tuli tot amara, sed adde labori,
   Digne respondens premia iusta meo.
Iam teneo quod speraui, uideo quod amaui,
   Tango quod optaui, leta, quod emi, habeo.
Oris uirginei uox ad Christum uolat, eius
   Nares respergens thuris odore sui.
Post eius mortem sic tota molestia flamme
   Torpuit, ut nunquam uiueret ignis odor.
Ignis non ausus igitur spirare, furorem,
   Deponit, perdit uim, reprimitque minas.
Turbam conturbat noua signi gratia, signum
    uidit et inuidit plebs, fremitumque dedit.
In scelus Aspasium plebs urget, ut ergo cruorem
   Innocuum gladius ebibat, ille iubet.
Maturat facinus tortoris dextera, penam
   Esuriens armat cuspis acuta manum.
uirgo cruore suo lictoris inebriat ensem,
   Sanguinis effusi purpura pingit humum.
Agnetis meritum triplex insigne uenustat:
   Munda caro, rosea passio, certa fides.
Agnum qui mundi peccatum sustulit, istis
   uirtutum titulis uindicat Agna sibi.





CARMINA uARIA. *



I. uersus de estructione Rome.






II. 799 Responsio urbis Rome.





III. uersus de sponso aduersus sponsam suam.





Iu. 800 Responsio sponse.





u. Responsio iudicis.





uI. De laudibus Samsonis.


Tange manus calamum, Samsonis pinge triumphum,
   De cuius titulis Gallica uernat humus.
Fasciculos tibi fac aliquos de floribus istis,
   Ex his connecti sarcina magna potest.
Cereus Ecclesie, uirtutum regia, iuris
   Linea, discordum fibula, Samson aue
Declaras opere, quod splendes nomine fortem
   uiuere Samsonem secula nostra stupent.
Cuius honos, cuius laus, cuius fama sereno,
   Terras infundunt lumine: uiue precor.



uII. 801 Epitaphium Urbani pape.


Hic uiuens lux Urbis erat, nox morte peremptus.
   Urbs stetit Urbano stante, cadente cadit.
 Lege regens et pace fouens te, Roma, beauit,
   Seruans a uitiis intus, ab hoste foris.
Non flexit, non extulit, hunc non terruit unquam.
   Diues, fama, potens, munere, laude, minis.
Eloquium linguam, sapientia pectus, honestas
   Mores ornabant, exteriora decor.
Ecce per hunc Urbs sancta patet, lex nostra triumphat,
   Gentes sunt uicte, crescit in orbe fides.
Sed citius rapitur rosa que plus uernat in horto,
   Sic et florentem fata tulere uirum.
Mors hominem, requies animum, cisterna cadauer,
   Soluit dura, fouet grata, profunda tegit.



uIII. Epitaphium Iuonis Carnotensis episcopi.


 Reddidit affectus patrem, doctrina magistrum,
   Regula canonicum; pontificemque gradus.
Formosum probitas, humilem natura, uerendum
   uita serena, senem longa, pudica sacrum.
Presule defuncto sua tollere mos erat olim,
   Principis, hunc morem principis emit Iuo.
Huius opem lesus, plebs dogmata, frena tyrannus,
   Sensit, egenus opes, pro grege uota Deus.



IX. Epitaphium Senonensis episcopi.





X. Epitaphium Anselmi Cantuariensis episcopi.





XI. Epitaphium Senece.


Cura, labor, meritum, sumpti pro munere honores,
   Ite, alias post hanc sollicitate animas.
Me procul a uobis Deus euocat, ilicet actis
   Rebus terrenis hospita terra uale.
Corpus auara tamen solemnibus accipe saxis,
   Namque animam celo reddimus, ossa tibi.



XII. Epitaphium magistri Guillelmi.


Gallia suspirat radio priuata sereno,
   Clarius irradians sidera sidus hebet.
Nox abit in questum, sequiturque dies sine sole.
   Fit sine Guillelmo, fit sine sole dies.
Fleuit Apollonium sua Grecia, Roma Maronem,
    Gallia Guillelmum luget utrique patrem.
Eius preclaret natu Normantia, uictu
   Gallia, Parisius corpore, mente polus.



XIII. Epitaphium magistri Petri.


Lucifer occubuit, stelle radiate minores,
   Cuius uos radius hebetabat ut inferiores.
Illius occasu tandem uenistis ad ortum,
Naufragioque tulit uestrum ratis anchora portum.
Maturus, docilis, pius, egit, pretulit, emit,
Cursum, ius, celum, tempore, lege, fide.



XIu. 802 Epitaphium magistri Lamfraci.


uixisti, uenerande Pater, sapienter et eque,
   uixisti uiuens, mors quoque uita tibi.
 Inter diuitias pauper, Lamfrance, fuisti,
   Diuitiis manans, pauperum amator eras.
Per te florentes artes ualuere Latine,
   Gratia de uobis ecce triumphat ouans.
Tu latios ortu, gallosque docendo leuasti,
   Te sibi primatem cardo Britannus habet.
In terra degens celestia mente petebas;
   Exemptus terra sidera liber adis.
Sol Geminos denis obsederat igne diebus,
   Prompsit luna dies, nocte solutus abis.



Xu. Epitaphium regum Ierusalem.





XuI. Epitaphium Henrici regis.


 Anglia nunc humilis, terrarum gloria quondam,
   Fluctuat, et merso remige mersa iacet,
Que laudum titulis toto radiabat in orbe,
   Eclypsim patitur sole relicta suo.
Quo pereunte perit, quo sospite sospes ageba
   Otia, quo stabat stante, cadente cadit.
Legibus ille dolos, armis compescuit hostes,
   Placatis placidus, indomitosque domans.
Felix imperio satis est feliciter usus,
   Pacis amans, clarus munere, marte potens
Illius interitu decus interit, intereuntque
   Otia, pax, legum sanctio, iura, fides.
Iam freta nauigio, fora mercibus, arua colonis
   Plebs patrocinio, clerus honore caret.
 Iam reparat iudex periuria, bella tyrannus,
   Fur sicam, predo tela, celixque ratem.
Ergo uiri tanti casum gemit Anglia, cuius
   Precipiti casu precipitata cadit.



XuII. Epitaphium decani Aurelianensis.


Corruit Ecclesie sponsus, defensor honesti,
   Mente Cato, lingua Tullius, arte Numa.
Pax moritur moriente uiro, discordia uiuit,
   Regnat nequities, optima queque ruunt.
Mors furit, arma sonant, rerum conuertitur ordo,
   Quodque prius fuerat, fit modo posterius.
Seruit libertas, cessat dare, sordet honestum,
   Torpent uirtutes, uis perit, ordo iacet.
Fraus superat, uiget ambitio, dominatur Erynnis,
    Fit fremitus, crescunt scandala, bella fremunt.
Magnanimos iactare pares et gesta tuorum,
   Et numerare tuas desine Roma tribus.
Subdiderat Fabios animis, grauitate Camillum,
   Aulum consiliis, unicus ille sibi.
Hic dum iura colit, libertatemque tuetur,
   Transigit innocuum dextra cruenta latus.
O Mala mens, scelerata manus, consensio praua,
   Ictus atrox, audax impetus, horrida mens.
Mors patrie, mors illa fuit que sustulit illum,
   In cuius casu patria tota cadit.



XuIII. Epitaphium abbatis Clare-uallis.





XIX. Comparatio e Incarnatione Domini.


Sol crystallus, aque, dant qualemcunque figuram
   uirginei partus, erudiuntque fidem.
Si tingatur aquis et soli subiiciatur,
   Scintillas profert integer ille lapis.
Flamine sic abluta sacro, subiectaque soli,
   Iustitie peperit integra uirgo Deum.



XX. uersus de muneribus magorum.


Dat magus aurum, thus, myrrham. Rex suscipit aurum,
   Thura Deus, myrrham qui moriturus erat.
Thus orando damus, aurum sapiendo superna,
   Myrrham cum carnis mortificatur opus.



XXI. 803 Eiusdem argumenti.






XXII. De triplici domo iustorum.





XXIII. De triplici domo hominum.


Trina domus nobis, lar, tumba polusque paratur.
Ligna larem, ligo sarcophagum, deuotio celum
Preparat, occasus comes in lare; uermis in urna,
Angelus in celo, Lar pene, tumba sopori.
Celum letitie, diuersa sorte dicantur,
Culpa priora duo, dat gratia sola supernum.



XXIu. uersus de rota Fortune.






XXu. Quod parum ualent artes sine pecunia.





XXuI. 804 uersus de mala femina.





XXuII. De diuite cupiente et paupere auaro.


Quis diues? Qui nil cupit. Et quis pauper? Auarus.
Quid sapientis opus? Non uelle et posse nocere.
Quid stulti proprium? Non posse et uelle nocere.
Que dos matrone pulcherrima? uita pudica.



XXuIII. De ore, uisu et mente.


Tres sibi conuiuas querit, tria fercula presens
   Mensa parat, sola nomine, trina datis.
Os, uisum, mentem, pascit, iuuat, instruit escis,
   Pictis exemplis, singula quemque docent.
Os sibi uult escas, lactatur imagine rerum
   uisus, in exemplis fercula mentis habe.
Aegris prima, secunda pigris, sed tertia doctis
   Mensa placet, uires, otia, dogma parans.



XXIX. Logogryphi et enigmata.



Me uariando nimis commendat syllaba trina,
   Primam deme mihi, pro coniuge pugno Latina.

 Si media caream, non indigeo medicina,
   Si rapias finem, non est in uentre ruina.

Quam resecare solet ex arbore seua securis,
   Syllaba bina manet, ex quinque notata figuris.

uir fiet, si tu finem de nomine pellis,
   A mutetur in O, uix est in mille puellis.

Montes excelsi: tollatur montibus L. Si
   uiuunt, mellificant, qui possunt dicere, dicant.

Corda puellarum lasciuis urgeo morbis,
   uerte retro nomen, totus mihi seruiet orbis.

Debeo tormenta peccantibus ad mala pronis,
   B rapta caream; dicar res apta colonis.

Cuidam prebet aui fuscum natura colorem;
   Illi subtrahe cor, albedine uincet olorem.

Ars fundum murum pariter tectum mihi iungit,
    Do mutetur in ha, piscem cuspis mea pungit,

uita mihi ridet, iuuenili gaudeo flore,
   E cadat in nichilum, nimium feruesco calore.

Dat mihi rima uiam, diuersa curro cauerna,
   Littera prima cadat, tenebras expello lucerna.

Dum uolo, littera fit, uolitans sum proxima Phebo,
   Si caput abscindas, tibi rustica turba placebo.

Non sine gramma tamen scriptorum seruio pennis,
   uerbo Romano nomen mihi pene bipennis

Sum scintilla mali, que bellis incito corda,
   L mihi iungatur, iam dulci persono corda.

B uice R posita, si littera D rapiatur,
   Piscis ero, per quem uiuens homo sepe uoratur.

Reges exornat ex piscis tincta cruore,
   L mutetur in R natat in pede, garrit in ore.

 Displiceo paci, lethales quero ruinas,
   S uertatur in E nautarum mergo carinas.

805 In siluis orior, depellor in equora flatu.
   N. mihi deme, meo sulcabitur aura uolatu

Ad me promendum mater gallina laborat,
   Um mutetur in Is, me candida lana decorat.

Sum cortex grani quem defert undique uentus,
   P caream, de me ludet lasciua iuuentus.

Me pede bis bino summus iubet ire Creator,
   Syllaba bina cadat sine me fit nemo uiator.

In speciem pasco uisum, nares in odorem,
   A. de me tuleris facies de flore liquorem.

Stercora semper amo nequeo spectare seorsum,
   Persto quod ante fui quamuis sim uersa retrorsum.

 Sex costis et ter septem circumdor ocellis,
   M uice T posita, pellor feriorque procellis.

uinum potanti nascens de uite ministro,
   u formetur in E, sum nomine plena sinistro.

Sum fluuius Troie regio me Troica potat,
   X pellatur ab S, me Christus in ethere dotat.

In quemdam me Pythagoras diuisit hiatum,
   Ara me duplicem ritus parat iste meatum.

Amplector corpus uestes astringo fluentes,
   Zo uertatur in M, succendo cupidine mentes.

Teste sono duplex sum simplex teste figura,
   Primam coniugo partem cum parte futura.

De lignis texor, me fur aperire laborat,
   M coniunge mihi, me diues auarus adorat.

 Terne terna sonat in eadem littera parte,
   Tertia sexte, quinta secunde, primaque quarte.

In lauro residens bis sex uolitare columbas,
   Aspiciens dedit hunc forte columba sonum.

Si numerus duplici bis cresceret ordine uester,
   Essetis centum me uolitante simul.

Ut te non lateat uolitantis summa cohortis,
   Ex triginta tribus constitit illa cohors.

Bis sex conuiuis bis senos diuide panes,
   Cleris, agricolis militibusque simul

 Liba duo clerum, libi pars quarta colonum,
   Dimidius panis militis ora cibet.

Ut tot sint homines quam panes, sint tibi quinque
   Cleri, ruricoliter, duo, solus eques.

Aedificat centum graduum collectio scalam,
   In primo residet sola columba gradu.

Post bine uolucres, tres postea, quatuor inde:
   Centenos numerus ordinat iste gradus.

Consului summam cum quinquaginta columbis,
   Quinque columbarum millia summa tenet.




uolume back matter






INDEX RERUM ANALYTICUS.


 A

    Aaron typus episcoporum, 386. Idem est qui idolum fabricauit, 680. Aaron usus est feminalibus lineis, 421.
    Abias rex reprobatus, 367.
    Abigail in flectendo Dauid prudentia 501.
    Abrahe ac Sare castitas, 518.
    Absalon fuit figura generis humani, 325. Absalon commisit incestum, 616.
    Acham filii Carmi punitio, 532.
    Actiua uita, 522.
    Adam scienter ac uoluntarie peccauit, 373. Idem se excusauit de peccato commisso, 670. Quomodo scierit bonum et malum, 490. Adam sibi et nobis uere nocuit, 254. Adam penitentiam egit et saluatus est, 358 et seqq., 498. Adam quo modo fuerit seductus, 346, 352.
    Adolescentia libidinibus obnoxiat, 469.
    Adolescentularum qualia sint ingenia, 119.
    Adoratio qua B. Ioannes adorare uoluit Angelum, 193.
    Adulatio perniciosum est et damnosum uenenum, 536, 537, 598.
    Aegyptios recte spoliarunt Isrelite, 531, 532.
    Aetatum singularum generis humani consideratio, 340, 490. Aetates hominis sunt sex, 490.
    Ager regalium sepulcrorum quis fuerit, 377.
    Aldegondi uirgini uelamen impositum, 719. Aldegondis preest Malbodiensi monasterio, 790.
    Aldetrudis et Maldebertha filie S. Waldetrudis, 772.
    Alnensis monasterii constructio, 776.
    Ales uirtus ac proprietas, 229.
    Amandi uita, 709.
    Amantium in loquendo eclipses, 191.
    Amare Deum omnes curemus, 259.
    Amasias rex malus, 367.
    Amatorum lasciuientium astutie, 566.
    Amazones feminalia habuerunt, 423.
    Ambitione nil agendum sed electione, 390.
    Amicitia utilitati preferenda, 530.
    Amico benefaciendum. 624.
    Amor quorumdam non ordinatus, 166. Amoris diuini uirtus, 168. Amor naturalis non est prohibitus, 236.
    Anachorete monachi, 459. Anachorete meliores cenobitis, 460.
    Anaglypha quid sint, 297.
    Ananie et Saphire mors quare, 184, 190.
    Angelorum bonorum scientia qualis, 413. Angelis cadentibus homines succedent, 163, 185. Angeli simul totum sciunt, 173. Angeli dati custodes hominibus, 189. Angeli mysteria gratie non sciunt ui sue nature sed solius gratie, 238. Angelorum locutio, 543. Angelus cur Tobie ductor, curque dixerit se esse Ananiam Azarie magni filium, 500. Angelorum non omnium casus, 251, 655.
    Angustie significantur per tenebras, 674.
    Anima mulieri comparatur, 672. Anima appellatur celum, 690. Anima loquax assimilatur aui discolori, 557. Anime sanctorum uident Deum, 137.
    Antichristi facinora, 477.
    Apis signum uirginitatis et fecunditatis, 719.
    Apogryphum quid importet, 745.
    Apostata quis dicendus, 479.
    Apostoli dicuntur adolescentule, 188. Apostoli custodes murorum Hierusalem, 559. Apostolorum constantia, 562. Apostoli usi sunt soleis, 552. Apostolorum gaudium  in tribulationibus, 668. Apostolorum potestas, 440, 534. Apostoli idiote assumpti, 403. Apostoli de ignorantia scripturarum reprehensi, 464. Apostolis nichil habentibus nil deerat, 418. Apostoli uixere celibes, 429, 430. Apostolis conuenientia precepta, 429. Apostolorum fuga in aduersis, 630.
    Aquila duas Scripturarum sacrarum translationes fecit, 378.
    Arca fuit figura corporis Christi, 386
    Artium liberalium laus, 411.
    Athenarum laus ex philosophia, 587.
    Atlas fuit astrologus magnus, 586.
    Augustinus quadraginta annis exercitatus in sacris libris, 371. Doctor egregius, 372. Augustini uita tota ac mores eius, 691 et seq.
    Augusti Cesaris in Cinnam clementia, 614.

B
    Baculus pastoralis quid significet, 61.
    Babylon typus inferni, 654.
    Balnea uitanda monacho, 455.
    Baltildis uxoris Clodouei regis liberalitas, 789.
    Baptismus Ioannis diuersus a baptismo Christi, 440.
    Baptizandorum unctio, 155. Baptizans cur in fontem insufflet, 578.
    Barisiacum donatum B. Amando, 727.
    Bauo  in monasterio uiuit, 717.
    Beatitudo nulli tribuitur in hac uita, 177, 260. Beatitudo datur solis bene uiuentibus, 302.
    Beatorum mortes diuerse, 72.
    Benedictus  non legitur fuisse presbyter, 449.
    Benefaciendum ingratis, 611.
    Bernardus  charus summo pontifici, 44.
    Blandinii monasterii constructio, 717.
    Bona Spes gaudet patrocinio B. Marie, 132. Bona spiritualia communicata non minuuntur, 400. Boni malis sunt ad salutem utiles, 200. Bonorum memineris in consolationem malorum, 142.

C
    Cadmus litterarum deportator, 586.
    Calix significat passionem, 79.
    Campanarum usus, 582.
    Canis lingua, uerba Sapientis, 558.
    Cantica canticorum multi exposuerunt, 101. Cantica canticorum habent Spiritum sanctum pro auctore primario, 288. Pro secundario autem Salomonem, 104, 187, 564.
    Capree instinctus naturalis, 171.
    Captiuus Isrel, 650.
    Caro Christi quotidie immolatur in altari, 302, 307.
    Carne et sanguine Christi saturamur, 305.
    Carnales affectus uirtuti contrarii, 660.
    Cedar quis fuerit, 327.
    Cere usus non fuit in tabernaculo uetere, 572.
    Ceruorum connatantium mirus instinctus, 171.
    Charitatis uis ac efficacia, 280.
    Charitas precellentior fide et spe, 149. Charitas est uirtutum claritas, 65. Charitate omnia fiunt communia, 83 Charitas est radix omnis meriti, 314. Charitas dicitur calculus ignitus, 595. Charitas est finis precepti, 544. Charitas obedientie iuncta, 486.
    Christianus quis censendus sit, 476.
    Christus uox est Dei et hominis, 117. Christus ut conceptus  ex Spiritu sancto, 21. Christus quomodo passiones nostras assumpsit, 21, 22, 23, etc. 254. Christus conceptus ex uero semine B. uirginis, 28. Christus sine peccato originali. 163. Et quidem solus sine peccato originali, 167. Christus in quo minor angelis, 163. Christus dicitur maledictus, 354. Christus non est meritus unionem hypostaticam, 362. Christus incarnatus in sexta mundi etate, 688. Christus feria sexta mortuus, 688. Christus qua ratione appelletur lapis, 689. Christus appellatur Agnus, 601. Christus dictus est rex, 504. Christus et Maria uirgines, 428.
    Cisterciensis ordo euigilat, 466, 483.
    Ciuitas Iude est anima, 563
    Clareuallensis monasterii laus, 483.
    Clementia Dei perseuerat mundus, 297. Clementia Augusti Cesaris, 614.
    Clericalis ordinis prerogatiue, 464. Clericalis professio deseritur ob causas duas, 479, 480.
    Clericus quis, 475. Clerici cur dicti sint seculares, 85. Clericorum auctoritas, 86. Clericorum ordo ante ordinem monachorum, 386, 458. Clerici a leuitis figurati, 387. Clerici debent esse sancti, 387. Clerici patres monachorum, 459. Clerici cum monacho disputatio, 466. Clerico licet ad monachatum transire, 481. Clerici sunt ecclesie domestici, 401. Clerico ignorantia culpabilis, 405, 406. Clerici claustrales abstineant ab exterioribus negotiis, 406. Clericis quedam precepta propria, 413. Clerici ceteris perfectiores, 414. Clericorum iustitia in quo, 415. Clericorum status periculosior statu monachorum, 458, 467.
    Cenobite monachi, 459.
    Columbe uirtutes ac proprietates, 262.
    Concupiscentia superatur, sed non mortificatur, 14
    Confessione iustificatus Dauid, 321.
    Coniugium quibusdam penitus interdicit ecclesia, 301.
    Consilium Dei immutabile, 200. Consilia pro tractatione rerum uariarum uaria, 712.
    Consuetudo altera natura, 665.
    Contemplantium mentes quales esse debeant, 236.
    Continens debet esse minister altaris, 428.
    Cor lapideum et carneum quibus conueniat, 676.
    Corripiendi superiores cum reuerentia debita, 111. Corripiendus proximus, 686.
    Creata simul omnia quomodo, 4, etc.
    Creatura intellectualis cur dicatur celum, 2. Creatura rationalis dicitur sapientia, 3. Creatura omnis homini utilis, 545, 688. Creatura omnis debet Deo obedientiam, 486.
    Curiosus circa aliena solet esse negligens circa sua, 332.

D
    Demones non cognoscunt gratiam ac mysterium aduentus Domini, 174. Demonum scientia qualis, 417.
    Dagobertus successit Lothario in regno Galliarum, 717. Dagobertus uxorem suam abiicit pellice assumpta, 720. Dagoberti liberalitas erga S. Ghiflenum, 732. Dagobertus reprehenditur a S. Amando, 720. Dagobertus S. Amandum a regno eiectum reuocat, et filios suos ab ipso baptizari curat, 720, 721.
    Damnationis uox uarie sumitur in Scriptura, 530.
    Damonis et Pythie amicitia, 593.
    Dauid grauiter peccauit, 321. Dauid iustificatus est, 321 Dauid persecutionem passus a subditis sibi, 616. Dauid figura Christi fuit, 324. Dauid in iustitia fuit tandem consummatus, 367.
    Debitoribus dimittendum, 616.
    Decalogi indispensabilitas, 535.
    Denarii numeri perfectio, 509.
    Desideria bona nonnunquam differuntur, 140.
    Desperantis mulieris mire actiones, 740.
    Detractio familiare uitium etiam religiosis, 744.
    Deus consilium non mutat, 200. Deus non uidetur a mortalibus, 260. Deus omnia cognoscit, 284, 607. A Deo et per Deum operamur, 280. Deus quo sensu nemini parcat, 650. Dei taciturnitas ac dissimulatio, 505. Deus uerbis materialibus usus, 546.
    Diaboli inuidia et fraus, 138. Diaboli inuidia mors uenit in mundum, 236.
    Diaconi officium, 469.
    Dignitas que cui utilis, cui inutilis, 59, 89. Dignitas quibusdam est causa ruine, 398.
    Diligentes Deum nominantur adolescentule, 119. Diligendus Deus super omnia, 520. Diligit nos Deus antequam eum diligamus, 193.
    Dina figura anime, 542.
    Discipline rigor significatur gladio, 686.
    Discretio ad omnia est necessaria, 243.
    Dispensare licet ex causa, 535.
    Docere alios quibus conueniat, 402.
     Dotto comes, est iudex Tornacensis a rege Galliarum constitutus, 718.

E
    Eboris uirtus, 303. Eboris frigiditas, 299.
    Ecclesia dicitur celum, 690. Ecclesia uetat quosdam matrimonio iungi, 301. Ecclesie altitudo et latitudo, 301. Extra ecclesiam positus nemo saluatur, 293. Ecclesia continet quosdam peccatores, 337. Ecclesia est una, 689. Ecclesia appellatur paradisus, 568. Ecclesie primitiue perfectio, 442. Ecclesie aduersatur demon, 443. Ecclesie unio quando dissoluta, 443. Ecclesia Christi, merito uirgo nominatur, 428. Ecclesiaste libri scopus, 364.
    Aeligius aliquando aulicus Lotharii regis, 714.
    Efficiens ponitur in Scriptura aliquando pro ipso effectu, 253.
    Eglon oppressor Isrelis, 684.
    Electione omnia agenda sunt, 390 et seqq.
    Electorum suspiria ad celestia, 690.
    Elephantis frigiditas mira, 301.
    Eliphaz superbia, 662.
    Elizabeth prophetissa, 949.
    Elizabethe sancte trimestri seruiuit S. uirgo, 150.
    Episcopi dignitas supra simplicem sacerdotem et abbatem, 59. Episcopum reddit conspicuum ipsa sanctitas uite, 59. Episcopi in Aaron representati, 386.
    Equitare licet etiam monachis, 472.
    Esdras Scripturarum sacrarum reparator, 388. Inuentor litterarum Hebraicarum, 385.
    Essentiam Dei nemo mortalis uidet, 177.
    Eucaristie confectio, 469.
    Eucratite aiunt primum hominem esse damnatum, 390.
    Eugenia facta instar monachi, ac tandem abbas effecta, 449.
    Eua innocens quomodo concupisset et peperisset, 11.
    Exsultare et letari differunt, 123.
    Ezechie lacryme, 642.

F
    Faciei decore ac uenuste laus, 186.
    Fama pudoris lubrica, 437.
    Faro  Meldensis episcopus, 715.
    Feminalia linea Aaroni imposita, 421. An feminalibus usi sint Isrelite, 421 et seqq. Feminalia gestant Benedictini foras missi, 421. Feminalibus non usi Scoti tempore auctoris, 421.
    Femur dextrum et sinistrum quid sit, 686.
    Ficus natura, 182.
    Fides Centurionis, 495. Fides bona ac utilis etiam peccatori, 364. Fides dicitur esse domus, 203. Sine fide nemo iustus esse potest, 165. Fides et spes sine caritate non prosunt, 293.
    Filius Dei et non Pater nec Spiritus sanctus redemit mundum, 339.
    Finis bone uite, melior quam initium, 366.
    Fortitudo nocet sine prudentia, 506. Fortitudo comparatur iuueni, 500.
    Fortune uox auribus Christianis ingrata, 15.

G
    Gandenses aliquando idololatre, 717.
    Gandenses edificant monasterium S. Petri, 717.
    Gastrimargie incommoda, 456.
    Gelbie montis maledictio cuius rei figura, 398,
    Gertrudis Niueallensis monasterii mater, 725.
    Gladius rigorose discipline symbolum, 686.
    Gloriatio bonorum et de bonis non mala, 142.
    Greci sine uxoribus non ordinantur, 435
    Gratia quedam precedens, 3, 116, 120. Gratie tractus suauitas adumbratur, 121. Gratia dat efficaciam operandi bonum, 122, 158. Gratia facit dona Dei appellari et esse hominum, 182, 191. Gratia est meriti radix, 197. Gratia Christi est manus efficax Sponsi, 242. Gratie omne bonum ascribendum, 524. Gratia cur sic appellata, 510. Gratia appellatur sibilus, 577.
    Gratitudinis exempla enarrantur, 597.

H
    Hastile uirge pastoralis quid significet, 62.
    Henoch primus omnium scriptor, 583.
    Hieronymus  fidelis translator, 377.
    Hilarius  est auctor librorum de Trinitate, 25.
    Hirundinis nidificantis solertia, 489.
    Holocausti offerendi ritus, 426. Holocaustum quid significauerit, 426. Holocaustum unicum sacrificium sacerdotum, 426.
    Homicidium quibus casibus licitum, 533.
    Homo uetus et nouus, 670. Hominis creatio quo die  facta, 6, 7. Homines tot saluandi quot angeli ceciderunt, 163. Homo cur fuerit creatus, 492.
    Hornutum a Dagoberto donatum S. Ghifleno, 732.
    Hugo abbas Elnonensis, 738.
    Humilitas custos uirtutum fidelis, 229. Humilitas quedam mala, 619. Humilitas promouet ingenium, 549. Humilitas utilis ei qui uult aliis esse utilis, 686. Humilitas dignitati iungenda, 397.

I
    Ignorantia quedam inexcusabilis, 402.
    Imperfectio non est in operibus Dei, 8.
    Impii peruersitas, 550.
    Imprudentia noxia, 507.
    Incarnatus solus Filius Dei, 253.
    Incarnationem Filii, Pater, Filius et Spiritus sanctus sunt operati, 253.
    Incestuosorum apud barbaros punitio, 616.
    Ingratis benefaciendum, 611.
    Ingratitudo punitur, 615.
    Insule descriptio, 602.
    Intelligentia rerum a Deo est, 10, 11.
    Intelligere oportet Dei uoluntatem eamque facere, 238.
    Intentio est operum caput, 270.
    Inuidia diaboli mors uenit in mundum, 236.
    Inuidie malum, 503.
    Inuidorum mores, 133.
    Ira Dei quandoque salutaris, estque misericors, 680.
    Isaias cur ambulauit nudus, 422.
    Isis litterarum in Aegypto inuentrix, 585. Isidis simulacrum, 585.
    Itta Pipini uxor uelamen suscipit, 724.

I
    Iericho muri corruunt, 581.
    iehsu filius Sirac auctor libri Ecclesiastici, 381.
    Ioannes Baptista non baptizauit baptismo Christi, 441. Ioannes Baptista dicitur arundo, 341, 539. Ioanne Baptista nullus maior, 441. Ioannes Euangelista descendit in tumulum instar dormientis, 68. Ioannes Euangelista relicta sindone nudus fugit, 68, 70. Ioannes Euangelista recubuit supra pectus Domini, 465.
    Ionas cur Niniuen ire detrectarit, 636.
    Ioseph obiurgat suos fratres, 608.
    Iouinianus monachus pessimus, 454.
    Iubileum apud Hebreos, 582.
    Iudei uerba Christi peruertunt, 445. Iudei nobis utiles, 275.
    Iudas Machabeus qualem habuerit militem, 499.
    Iudas Iscarioth auarus, 188. Iudas Iscarioth aliquando amauit Iesum, 374.
    Iudicia Dei mirabilia, 365, 366.
    Iudicum Isrel numerus, 688.
    Iudith uirtus ac fortitudo, 679.
    Iugum unde dictum, 497.
    Iustitia scientie coniungenda, 409.
    Iustus aliquando cadit a iustitia in iniustitiam, 374. Iustorum persecutiones, 609. Iusti sunt seculi contemptores, 542. Iustus remunerator est Deus, 194.

L
    Labor quando utilis clericis, 408.
    Lacryme Ezechie regis, 642.
    Laicorum uita per lac designata, 432.
    Latine lingue laus, 85.
    Laubiensis monasterii fundatio, 776.
    Lazari solutio, 440.
    Lector sit prudens, 25.
    Legi iuste obediendum, 486. Lex Moysi fuit dura, 113. Lex uetus intelligitur per nouam, 182. Legis ueteris et noue discrimen, 413.
    Leui decimatio quid significauerit, 12.
    Leuite figurauerunt clericos, 387.
    Liber de libro uite deleri quid sit, 200.
    Liberum est arbitrium, 3. Liberum arbitrium est in demonibus, 545.
    Lilii figura, 160. Lilium quid significet, 160.
    Linguarum gratia apostolis data, 554.
    Litterarum saluatio per columnam, 584. Littera Pythagore, 587. Littere cur dicte liberales, 84. Littere unde dicantur, 582. Littere ponuntur aliquando pro uerbis, 582.
    Liuie Auguste sanum consilium, 613.
    Locutio fit uerbis uel signis, 545. Locutionis circumstantie, 559.
    Lotharius Galliarum rex, 714.
    Lumborum nomine uite presentis afflictio intelligitur, 125.
     Lux prosperitatem significat, 674.
    Luxurie obnoxii iuuenes, 433.

M
    Macerie descriptio, 185.
    Macula peccati quid, 218.
    Magorum adoratio, 561.
    Maldeberta filia S. Waldetrudis, 732.
    Malitia hominum Deus bene utitur, 567.
    Mammarum et uberum discrimen, 224.
    Mandatorum tria genera, 531.
    Mandragore species, 275.
    Maria quomodo Christi Dei mater, 21, 22, 23, 123. Maria uirgo fuit martyr, 69. Maria uouit uirginitatem prima, 107, 147. Apostolus docuit mysterium uerbi incarnati, 120, 128. Marie caro penitus ab onere peccati leuigata, 121, 203. Maria mulierum pulcherrima, 139. uirgo permansit, 304. Multos retro annos a morte Christi uixit, 151. Maria solo Christo inferior, 177, 263. Maria mortalis non uidit diuinam essentiam, 195, 260. Maria quibus beneuolentiam exhibeat, 216. Maria nullam percepit uoluptatem carnis in Christi conceptione, 234. Maria fuit sine peccato, 245. B. Marie corpus est in celis, 285. Maria per gratiam est electa Dei mater, 262. Marie laudes quante, 263.
    Marina effecta monachus, 449.
    Materie informis nomina uaria, et quare, 5.
    Maurontus  tonsuratur a B. Amando, 719.
    Mel in sacrificio, 573.
    Menstruata immunda secundum legem, 488.
    Meretricis fraus, 505, 506.
    Merita prima dantur gratis, 251.
    Militis in captiuam uirginem caritas, 594. Milites quo animo ad bella procedant, 500.
    Miraculorum faciendorum tempus a Deo notum et ordinatum, 737.
    Misericordia quedam quid sit, 113. Misericordia erga seipsum precipua, 428.
    Monachatus non est clericatu perfectior, 451.
    Monachorum fons et origo, 444. Monachi cur sic appellati, 445. Monachi fugiant dignitates, 446. Monachorum habitus incultus, 446. Monachorum multiplicatio, 446. Monachi pauci olim ad sacerdotium promoti, et cur, 447, 448. Monachus baptizet in necessitate, 458. Monachorum tria genera in Aegypto, 459. Monachus cur dicatur clericus, 471. Monachus suo officio male functus, 475.
    Monilia unde dicta, 268.
    Monogamia necessaria ei qui uult ordinari, 434.
    Mors inuidia diaboli intrauit in mundum, 236.
    Mortales sumus omnes, 639.
    Mortes sunt uarie, 70.
    Moyses in Aethiopiam profectus belli gratia, 422.
    Mundi pueritia, 493.
    Murenula quid sit, etc., 148, 149.
    Myrrhe uis et amaritudo, 152, 203, 229.

N
    Nabuchodonosor iubet erigi statuam, 548.
    Nardus quid, 150, 228.
    Nature inconfuse in Christo, 256.
    Nemrod tyrannus, 555.
    Neomenia quid, 682.
    Nicostrata decem et septem litteras Latinis tradidit, 588.
    Niniuitarum salutaris conuersio, 637.
    Ne solus cum suis liberatus a diluuio, 493. Ne primus uinee plantator, 493.
    Numeri octonarii mysterium, 261. Numeri senarii descriptio, 688. Numeri septenarii perfectio, 581. Numeri sexagenarii perfectio, 261.
    Nuptiis cur interfuerit Christus, 430.

O
    De littera O dicuntur multa, 288.
    Obediendum legibus iustis, 486. Obediens sit fortis et prudens, 504. Obedire parentibus non semper bonum, 78 Obedientia Abrahe, 487. Obedientiam exhorrescit demon, 499. Obedientia respectu durorum, 499. Obedientia quorumdam est nodosa et scrupulosa, 159. Obedientia perfectorum que, 538. Obedientia caritati adiungatur, 486. Obedientia Deo prestanda qualis, 486. Obedientie premium, 487.
    Obitus sanctorum est natalis eorum, 289.
    Obstetrices Aegypti benedicte, 543.
    Oculi esuriem suam habent et nutrimentum, 192.
    Olei natura, 305. Olei proprietates, 573.
    Opera sex primorum dierum recensentur, 6. Opera bona non tam nostra quam Dei, 27.
     Orandum pro superioribus potestatibus, 83.
    Orationes sanctorum, 337. Orationis effectus per peccatum impeditur, 627. Orationis uis. 680. Oratione habetur Scripturarum notitia, 407. Orationes bonorum prosunt malis, 200.
    Ordinem non maculat persone uitium, 453. Ordines aliquando sibi inuicem inuidentes, 46. Ordo in re seruandus, 451. Ordo sacer nec fugiendus nec ambiendus, 395. Ordines qui non sacri, 469.
    Oriens pro iustitia, 547.
    Origenes se castrauit, 436.
    Originale peccatum cur sit appellatum, 12, 21.
    Osee non peccauit ducendo mulierem fornicariam, 361, 532.
    Osculum signum amicitie, 566.
    Othoniel saluauit Isrel, 681.
    Otium spirituale decet superiores in Ecclesia, 170.
    Ozie punitio, 439.

P
    Pacis fructus inter clericum et monachum, 482.
    Palamedes trium litterarum repertor, 586.
    Panis est typus diuine Scripture, 549.
    Parabolarum auctor est Salomon, et operis illius quis scopus, 364.
    Parisiensis uniuersitatis laus, 17.
    Passiones assumpsit Christus non ex defectu et necessitate, sed potestate, 254.
    Pater ingenitus genitum dedit naturaliter Deum esse, 118.
    Patientie laus, 77. Patientia Dei, 600. Patientia Tobie, 678. Pax non est impio, 661.
    Paulus facit multos sequi Christum, 73. B. Pauli continentia, 434. B. Pauli Epistole quomodo legende, 437.
    Paupertas quedam beata, 13. Paupertate emitur Dei regnum, 237. Paupertatis uoluntarie merces, 416. Paupertas nullis in ueteri Testamento iniuncta, 417. Paupertas aliquando studiis inimica, 405.
    Peccata fuerunt causa diluuii, 492. Peccati seruitus, 685. Peccati gradus, 658, 662. Peccati Deus auctor non est, 74. Peccatum dicitur talentum, 614. Peccatum mors est anime, 664. Peccatum originale in omni homine, 254. Peccatum originale quomodo contrahatur, 331, 332. Peccator inuerecundus, 664. Peccatores quidam sunt in Ecclesia, 337.
    Perseuerantia Iob, 674. Perseuerantia in bono non est a natura, sed a gratia, 368. Perseuerantia est omnino necessaria, 687. Perseuerantia est columna uirtutum, 370.
    Petrus apostolus reliquis maior, 222.
    Phenices litterarum inuentores, 586.
    Pharaonis induratio, 552.
    Platonis amor erga scientias, 18.
    Pena peccati uaria est, 71. Pena peccati est ualde bona, 75.
    Polygamia in ueteri lege licita, in noua autem prohibita, 430, 431.
    Potitationis absurditas 457.
    Precepta Dei diuersa, non autem aduersa, 413. Preceptum rei parue factum Ade, 491.
    Precipiens sit obedire paratus, 501.
    Predicationis uerba bona, uita mala offuscat, 60.
    Predicator in tuba figuratus, 562.
    Prelati uacent otio spiritali, 170. Prelatis malis imputantur subditorum peccata, 60. Prelatorum uigilantia, 180, 221. Prelatorum aliqui male uiuunt, 123. Prelatos diabolus impugnat, 397. Prelati mali sunt perniciosissimi, 398. Prelatorum uitia celanda, 398.
    Premonstratensis ordinis preclara initia, 483. Premonstratensium color cur albus, 484.
    Presentibus non satiatur animus, 194.
    Princeps subditis sit melior, 555.
    Promethei scientia, 586.
    Prophete omnes Christum sunt prelocuti uerbo uel facto, 106. Prophetarum filii, amantes eremi, 458. Prophete dicti sunt uidentes, 570. Prophetarum unus spiritus, 649.
    Prosperitas quibusdam noxia, 680.
    Proximus ut diligendus, 595.
    Prudentie laus, 505.
    Publicani qui, 374.
    Purpura quomodo conficiatur, 270.
    Pyladis et Orestis amicitia, 593.
    Pythagoras primus appellatur philosophus, 587.

R
    Rachelis lamentatio, 690.
    Radegundis regina monacha dicta, 474.
    Ratio quid, 545. Ratio est in demonibus, 545.
     Redimendi generis humani modus paucis ante notus, 103.
    Reges a uitiis alieni, 671.
    Regnum celorum laborantibus datur, 560.
    Regule monastice subsit prelatorum uoluntas, 535.
    Religiosi de ordine in ordinem non migrent, 44, 313.
    Reliquie sanctorum ualent mortalibus, 737.
    Rictrudis  cum B. Eusebia Martianis, 716.
    Roma, illustris scientia litterarum, 588.

S
    Sacerdotum manus chrismate sacro uncte ut corpus Christi et sanguinem consecrent, 58. Sacerdos dicitur angelus Dei, 65. Sacerdotum ueteris legis nulli polygami, 433. Sacerdotes ducibus et principibus digniores, 439.
    Sal infatuatum quid, 380.
    Salomon ante scripsit libros sacros, quam sequeretur Deos alienos, 379. Salomon composuit Ecclesiasten, parabolas et cantica, 364. Salomon putatus fuit Messias, 373. Salomon auctor libri Canticorum, 187, 288. Salomon non in omnibus est figura Christi, 361. Salomon multa mala ac bona fecit, 363. Salomonis incontinentia, 577. Salomonis damnatio ac reprobatio, 361 et seqq.
    Samsonis mors, 534.
    Samuelis caritas, 497.
    Sancti sunt honorandi, 335. Sanctorum orationes ac suffragia, 337. Sanctorum uirtus semper imitanda, non actus, 713. Sanctorum reliquie honorande, 737. Sanctorum Noui Testamenti cum aliis collatio, 443. Sancti qui, 444. Sanctorum conuersatio utilis, 461.
    Sapientie et Ecclesiaste libros edidit Salomon, 104. Sapientium Grecie septem, nomina, 587. Sapientia quedam uera quedam insipiens, 412.
    Sarabaite monachi, 458.
    Satanas soluetur aliquando, 190.
    Saul non occidentis Agag peccatum, 533. Saul persequitur Dauidem, 609. Saulis infidelitas, 622. Saulis in Abimelec seuitia, 624.
    Scala Iacob figura duorum Testamentorum, 292.
    Schola cui rei comparanda, 88.
    Schoti non usi feminalibus, 421.
    Scit Deus omnia, 284.
    Scripta gentilium ut a nobis legenda, 590. Scripta sunt limanda, 492. Scriptorum nomina aliquando tacita, 583. Scriptorum potentia in sermone, 589. Scripture sine gratia non intelliguntur, 411, 531. Scripture sunt diuerse non autem aduerse, 1. Scripture sacre uarii sunt intellectus, 2, 294, 412, 427. Scripturarum studioso tria necessaria: studium, ingenium, humilitas, 10. Scripturarum scientia clericis propria, 401, 404. Scripturarum lector qualis esse debeat, 407. Scripturarum obscuritas lectorem non terreat, 407.
    Sedecias excecatus, 650.
    Septenarius numerus, 581.
    Si coniunctio est aliquando affirmatiua, 142, 274, 354.
    Sibylla Cumea prophetissa, 576. Sibyllarum decem nomina, 587.
    Sigebertus. A Sigeberto duodecim monasteria structa, 789.
    Silentium prudens a bonis, 625. Silentium culpabile, 633. Silentium penale, 646. Silentium a malis, 658. Silentium a tristibus, 673.
    Simonides trium litterarum inuentor, 586.
    Sion celestem curiam significat, 655.
    Sodomitarum peccatum punitum, 659.
    Solitarium oderunt gregales et uagabundi, 171.
    Solitudo aliquando amanda, 673. Solitudo nonnu quam periculosa, 460.
    Somnus in bonum et malum, 666.
    Spiritus Dei quomodo unus et multiplex, 688. Spiritus sanctus auctor libri Canticorum, 288. Spiritus sancti effectus complures, 232. Spiritus sanctus mittitur a Filio, 232.
    Statum suum quisque sciat, 451.
    Stephanus. Sancti Stephani laus, 258.
    Studiorum uarii fines, 410.
    Substantie uox quid aliquando significet, 281.
    Superbia difficulter euitatur a sanctis, 141.
    Superiores sint circumspecti in uita, uerbo et factis, 94. Superiores cum reuerentia reprehendantur, 111.

T
    Tabernaculum est figura Ecclesie, 386, 401.
    Temeritas punitur, 439.
    Temporalibus intentus damnum spiritualium patitur, 57.
    Tenacitatis uituperium, 597.
    Tentationes ac tentatoris fraudes, 187, 189.
    Testamentum uetus nouo consummatur, 253.
    Tharbis uxor Moysis, 422.
     Tobie patientia, 678.
    Topazius lapis qualis, 333.
    Tornacum subiectum aliquando regi Galliarum, 718,
    Tribulationes iustorum, 609, 678, 890.
    Tributis non sunt grauandi ullatenus clerici, 609.
    Trinitatis sanctissime opera inseparabilia, 150.
    Tristitie effectus, 186
    Tube usus in bello, 578.
    Turris Babel edificatio, 547
    Turturis cantus seu gemitus et natura, 181.

U
    Ubera sponsi que sint, 112, 113. Ubera duo sponse, dilectio duplex, 153. Uberum et mammarum discrimen 224.
    Uncus baculi pastoralis quid significet, 65.
    Unguenta tria data generi humano, 115.
    Unione hypostatica non sunt confuse nature in Christo, 256.
    Usque uarie ponitur, 359.

u
    uectigalia non soluerunt sacerdotes Aegyptii, 420.
    uerbum Dei annuntiandum etiam non credituris, 643.
    ueritas quedam quid sit, 113.
    ueste seruierunt sole uirgines, 454.
    uestalis stupro consentientis pena, 454.
    uestimentum clericorum duplex, 399.
    uestis Aaronice allegoria, 399. uestis non facit religiosum,  38, 453. uestis sit statui conueniens, 197, 479. uestes molles contemptui sunt habende, 455.
    uidua cuius etatis esse debeat, 435, 509.
    uini poti effectus, 493. uinum cur secunda mundi etate propinatum, 493.
    uirginis captiue mira liberatio, 594.
    uirginitatem suam plangit Iephthe filia, 564.
    uirtus certamine gaudet, 781.
    uisio utilis et noxia, 541.
    uita actiua, 522. uita presens dicitur esse paries, 166, 177. uite presentis dona dicuntur esse a leua Sponsi, 169. uita secularis laxior clericali, 414. uita debet esse sermone conformis, 415. uite solitarie periculum, 460
    uitulus lasciuiens, 684.
    uocatio in Scripturis est multiplex, 347. uocatio quedam inefficax, 347. uocatio quedam propria electorum, 350.
    uoluntas libera ad bonum et malum, 3.
    uouit B. u. uirginitatem, 107.
    uulpis famelice uersutia, 188.

W
    Walbertus et Bertilia parentes diue Waldetrudis, 789.
    Waldetrudis uita, 732.

Z
    Zacarias propheta lapidatus, 537. Zacarie patris S. Ioannis Baptiste taciturnitas, 648.







ORDO RERUM QUAE IN HOC TOMO CONTINENTUR.


 PHILIPPUS AB HARuENG BONAE SPEI ABBAS.


EPISTOLAE.

    EPIST. I. Philippi ad Webericum.---Querit de operibus sex dierum, an simul aut successiue ea Deus patrauerit, et de tempore creationis angelorum atque lapsus primorum parentum. 1
    EPIST. II. Philippi ad Heruardum---Docet tria necessaria esse legenti Scripturas sacras; querit et soluit quomodo Christus contraxerit originale peccatum ab Adamo, et tamen in eo fuerit contentus secundum carnem. 16
    EPIST. III. Philippi ad Heroaldum.---Reprehendit nomen Fortune. Docet Christianos non debere immorari in ethnicorum libris, sed ad sacras Scripturas festinare. Laus Parisiensis academie. 26
    EPIST. Iu. Philippi ad Engelbertum.---Studium litterarum ad interioris hominis spiritualem perfectionem esse referendum. 32
    EPIST. u. Philippi ad Ioannem.---Defendit libros B. Hilarii de Trinitate et exponit duas difficiles sententias illius: 1. Mariam non dedisse originem corpori Christi. 2. Corpus Christi fuisse impassibile; quorum dictorum catholicum ostendit intellectum. 34
    EPIST. uI. Philippi ad Ioannem.---Eiusdem argumenti. 46
    EPIST. uII. Philippi ad Ioannem.---Eiusdem argumenti. 57
    EPIST. uIII. Philippi ad Gregorium.---Non debere religiosum aliis religiosorum ordinibus detrahere. 74
    EPIST. IX. Philippi ad Bartholomeum.---De persecutione sibi iniuste illata. 78
    EPIST. X. Philippi ad Bernardum.---Conqueritur de Premonstratensi a Cisterciensibus contra uoluntatem Premonstratensium recepto. 85
    EPIST. XI. Philippi ad Bernardum.---Miratur, crescentibus nouis reformationibus religiosorum, non crescere mutuam inter eos caritatem. 93
    EPIST. XII. Philippi ad Eugenium III papam.---Petit a pontifice subsidium contra persecutores suos. 96
    EPIST. XIII. Philippi ad ***.---Disputat pulchre de uirtutibus prelatorum. 105
     EPIST. XIu. Philippi ad Radulphum.---Preclare de multiplici morte et martyrio philosophatur. 127
    EPIST. Xu. Philippi ad Adamum.---Expostulatoria. 142
    EPIST. XuI. Philippi ad Philippum.---Commendat uirtutes nobilibus uiris dignas. 147
    EPIST. XuII. Philippi ad Henricum.---Eiusdem argumenti. 151
    EPIST. XuIII. Philippi ad Richerum.---Studia litterarum ecclesiasticis uiris esse necessaria. 157
    EPIST. XIX. Philippi ad Raynaldum.---Nobilem doctumque uirum et pium ad prelaturam ecclesiasticam sublimatum esse gratulatur. 160
    EPIST. XX. Philippi ad Richerum.---Studium litterarum commendat. 173
    EPIST. XXI. Philippi ad Willelmum.---Commendatoria. 176
    EPIST. XXII. Ioannis ad Philippum.---De dictis B. Hilarii in libro de Trinitate. 178
    EPIST. XXIII. Ioannis ad Philippum.---Eiusdem argumenti. 178
    EPIST. XXIu. Ioannis ad Philippum.---Eiusdem argumenti. 180
    EPIST. XXu. Hunaldi ad prepositum.---Eiusdem argumenti. 182
    EPIST. XXuI. Philippi ad Alexandrum III papam.---Gratulatur Alexandro quod ad summam dignitatem fuerit euectus; atque ut ad eius partes alliceret reges Anglie et Francie conuenisse significat. 188
    COMMENTARIUS IN CANTICA. 189
    MORALITATES IN CANTICA 489
    DE SOMNIO NABUCHODONOSOR. 585
    DE SALUTE PRIMI HOMINIS. 593
    DE DAMNATIONE SALOMONIS 621
    DE INSTITUTIONE CLERICORUM TRACTATUS uI.
    I.---De dignitate clericorum. 665
    II.---De scientia clericorum. 693
    III.---De iustitia clericorum. 707
    Iu.---De continentia clericorum. 727
    u.---De obedientia clericorum. 839
     uI.---de silentio clericorum. 943
    uITA S. AUGUSTINI. 1205
    uITA S. AMANDI 1233
    Epistola dedicatoria.---Ad abbatem Hugonem. 1235
    Epistola eiusdem.---Ad Ioannem abbatem. 1237
    Incipit uita. 1239
    Prologus miraculorum S. Amandi 1277
    Capitula. 1277
    Miracula que facta sunt per Gallias. 1277
    Miracula que facta sunt per Brabantum. 1287
    Sermo de eleuatione corporis S. Amandi. 1295
    Epistola domni Philippi abbatis de eleemosyna ad abbatem Ioannem ecclesie S. Amandi de passione sanctorum Cyrici et Iulite. 1299
    Prologus. 1301
     PASSIO SS. MARTYRUM CYRICI ET IULITAE matris eius, cum sociis eorum. 1303
    PASSIO S. SALuII MARTYRIS.
    Prologus. 1311
    Incipit passio. 1313
    uITA S. FOILLANI MARTYRIS. 1325
    uITA B. GISLENI CONFESSORIS. 1337
    uITA B. LANDELINI CONFESSORIS. 1349
    uITA B. ODAE uIRGINIS 1359
    uITA S. WALDETRUDIS. 1375
    PASSIO S. AGNETIS MARTYRIS 1388
    CARMINA uARIA. 1391
    INDEX RERUM ANALYTICUS. 1397




 FINIS TOMI DUCENTESIMI TERTII.
